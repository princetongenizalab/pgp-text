
<html>
    <head>
        <title>Transcription of Letter: T-S 13J24.10</title>
    </head>
    <body style="max-width: 860px; margin: auto">
        <h1>Transcription of Letter: T-S 13J24.10</h1>

        <p>Motzkin, "The Arabic Correspondence of Judge Elijah and his Family" (PhD diss., n.p., 1965), 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00024-00010/canvas/1">
                    
                    
                    
                        <h3>Recto:</h3>
                    
                        <ol>
<li>ממלוכה אלאצגר ר שמחה</li>
<li>בש רח צדקת יי עשה ומשפטיו וג</li>
<li>רננו צדיקים ביי לישרים נואה(!) תהלה וג</li>
<li>אלי חצרה כגק מור אליהו הדין החכם והנבון השר</li>
<li>היקר המפלא הירא את יי המוכיח את עם [יי] המקום</li>
<li>בה ישמריהו ויעזריהו ויחייהו ויחיי לו כלל חמודיו</li>
<li>ויראיהו שמחתם בקרוב בראשם כגק מור זכריה</li>
<li>השר היקר החכם [וה]נבון הראס(!) המ //בה// יתן לו משאלת לבו</li>
<li>לטובה וייטיב אחריתו מראשיתו ויפתח לו מאוצרו</li>
<li>הטוב ומידו המלאה וכן יהי רצון לו דהבת אצף מא ענדי</li>
<li>מן אלשוק אלי חצרה ר ברכות התלמיד המבה ישמריהו</li>
<li>ויהיה בעזרו ויראיהו שמחתו בקרוב וינהי אלממלוך</li>
<li>אלי חצרה אלמולי אלסאדה מן כתרה אלתשוק ואלגרבה ולא</li>
<li>אקדר אצף מא עלי קלובנא מן גהה אפתראקנא מנכם</li>
<li>ולולא אן אלמולא יערף עדרי אלי מא כנת תאכרת ען אלמגי</li>
<li>מעכם אללה תע יקרב אלאגתמאע בנצרכם על[י א]סר חאל</li>
<li>במנה וכרמה ואני מהניכם בהדא אלעיד אלמבארך אללה תע</li>
<li>יעיד עליכם אמתאלה בבניאן בית [ה]מקדש יבנה במהירה</li>
<li>בימינו והני לי ר [עזרי]ה החתן המ[בה] ישימיהו כמו בית</li>
<li>פרץ ויתברכו בו כל גויי הארץ ומ[שפחותי]ו יהיה מערץ אלוהיו</li>
<li>עמו ותרועת מלך בו ויגעל ביניהם אל[של]ום מן כרוגכם</li>
<li>אלי אלאן לם יגי מן ענדכם לא כתאב ולא גואב ובקינא</li>
<li>מנתצרין אכבארכם פסירו לנא כתאב בגמיע אחואלכם</li>
<li>ולא תקטעו ענא כתבכם פאן כל כתאב אן יגי מן ענדכם</li>
<li>כאן נחן נרי וגוהכם ולא תנעאקו ולא תתאכרו כתיר</li>
<li>וגמיע אלגמאעה כלהם משׂתוחשׁין מנכם ומהניין לכם</li>
<li>באלעיד צגירהם וכבירהם חתי אן כתרתהם יחלפוני</li>
<li>אן כל כתאב אן נכתבה נסלם עליך מן קבלהם ואבו</li>
<li>סעד אבן מנגא אלעטאר וכד עליה כם טריק אנני אסלם</li>
<li>עליך מן קבלה וכלהם יקרוך //אפצל// אלסלאם ואלצגאר פי</li>
<li>עאפיה ואנתם תעלמו קלבהא וצעף חאלהא ומקאסא/תהא/</li>
<li>באלצגירה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00024-00010/canvas/2">
                    
                    
                    
                        <h3>Verso:</h3>
                    
                        <ol>
<li>ותסלם לי עלי אלואלדה אלעזיזזה חסב אלשוק אליהא ואנתם</li>
<li>תעלמו אני קד [צ]לית אלאהל ואלקראבה ופרחת בחצורכם</li>
<li>מענא וכאן מא אנא גריב בינכם בסבב חצורכם ולא</li>
<li>אחסב רוחי מעכם אלי אן רבנו הו אלאב ואנתי הי אלואלדה</li>
<li>ואלאולאד הם אלאכוה ואסעה יא סת ריחאן מא יחתאג</li>
<li>אחד יוציך עלי בנתך ואנתי תעלמי כיף כרגתי מן ענדהא</li>
<li>וקלבהא מעלק מעך ותערפי צעף קלבהא ומקאסאתהא</li>
<li>באלצגירה ולא להא ליל ולא נהאר מן גהתכם ואנטבקת</li>
<li>עליהא אלדניא מן אלוחשה ואלגרבה ולא מן ידכל ולא מן</li>
<li>יכרג ואנתי תעלמי אן לולא חצורך מא כאן אחד ידכל ולא</li>
<li>יכרג ובחק אללה עליכם לא תגרבונא אכתר ולא תנעאקו</li>
<li>ען אלמגי בסרעה ולא שך אן בעד רו/א/ח רבינו בקת אלגאריה</li>
<li>מדה יסירה ענד אלשיך אבו אלתנא פאשתד עליהא אלמרץ</li>
<li>ואזדאד מא כאן בהא פאבעת וראיה וקאל כדהא ודיהא</li>
<li>ענדך ללבית פרחת נבצרהא אן תמשי פמא כאן להא</li>
<li>מקדרה אנהא תמשי פאכרית להא חמאל חמלהא פי קפץ</li>
<li>[וו]צלתהא אלי אלבית ודרנא חואליהא וגירנא עליהא</li>
<li>וקלנא עסי יגי מנהא שיא פבקא מראד אללה [בלא] שך אנה[א]</li>
<li>אתופת המ ימלא חצרונכם ויגעלהא פדאכם לעל</li>
<li>דפע אללה בהא מא הו אכתר ויגעל כצארתכם פיהא</li>
<li>כברת(!) עון וכאן דלך וקת ופאתהא לילה אלגמעה אלדי מן</li>
<li>בעדהא אלמועד פאצבחת נכרג(?) רחת אלי אבו נצר</li>
<li>ומא קצר פאגתמע מע פצל וקאל לה א[יש] מא נא[ל]הא</li>
<li>אנא א[ד]פע לה פלא שך אנה וצל לה טו דרהם ולם אעלם</li>
<li>אן כאן יטלב מנה שיא אכר אם לא פוקת אן דפע לה אלפצה</li>
<li>פקאל לה הדא אלמקדאר מא יכלצך פקאל לה איש מא בקא</li>
<li>יתם לך פאשתגל כל ואחד מנהם ולא אלתקא מע צאחבה</li>
<li>וסאל [ ] אבו נצר כם טריק וקאל מא רגעת אגתמעת בה</li>
<li>[ו]כתבת לך ולם נעלם איש תבקא לה ומא תאדר(?) ענדנא</li>
<li>אמרא סוא דלך נעלמכם בה קראת עלי/כ/ם ועלי מן יחוט בה</li>
<li>[ע]נאיתכם אלסלאם ושלומך יגדל ואל לעד ידל ושלום</li>
</ol>
                    
                </div>
            
        </section>
    </body>
</html>
