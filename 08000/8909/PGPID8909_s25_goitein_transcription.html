
<html>
    <head>
        <title>Transcription of Letter: CUL Or.1080 J180</title>
    </head>
    <body style="max-width: 860px; margin: auto">
        <h1>Transcription of Letter: CUL Or.1080 J180</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-OR-01080-J-00180/canvas/1">
                    
                    
                    
                        <h3>Recto:</h3>
                    
                        <ol>
<li>ב</li>
<li>תקדמת כתבי אלי מולאי אלשיך</li>
<li>אלאגל אטאל אללה פי אלכיר בקאהא ואדאם</li>
<li>תאיידהא וסעאדתהא וסלאמתהא ונעמתהא</li>
<li>ורפעתהא ותמכינהא וסנאהא וכבת באלדל</li>
<li>אלמהין חסדתהא ואעדאהא ומן חסן אלתופיק</li>
<li>לא אכלאה וקד אשרחת לך פיהא גמיע</li>
<li>אלאמור ואלאחואל ולם יתזייד אמרא אלא</li>
<li>כתרה אלשוק אליך קרב אללה אלאגתמאע</li>
<li>בהא עלי אפצל חאל ואבלג אמאל במנה</li>
<li>וכפי לטפה אנה ולי דלך ואלקאדר עליה</li>
<li>אן שא אללה ברחמתה וקד אעלמתך</li>
<li>פיהם בכל אסעאר אלבצאיע מא</li>
<li>אחתאג אעידהא עליך בל אחרץ אן</li>
<li>כאן כרג מעך לבאן ובקם אנפדה ילחק</li>
<li>אלמוסם אד אלבקם אלטייב במאיה דינ</li>
<li>ועשרה דנא אלחמל ואללבאן בעשרין דינ</li>
<li>אלקנטאר ועשרה ארטאל ואלם יכן מעך</li>
<li>שי וכאן אללבאן ממכן אקתרץ מן</li>
</ol>
                    
                        <h3>Recto, right margin:</h3>
                    
                        <ol>
<li>אלדיואן</li>
<li>ואשתרי מנה</li>
<li>ואלכאפור איצא קליל</li>
<li>בעשרה דנא אלמן ואל</li>
<li>אסעאר ביד אללה תע</li>
<li>ואמא גיר דלך אן למא</li>
<li>תכלץ להם מא תכלץ</li>
<li>מן מרכב אלדיבאגי</li>
<li>וצל מנה אלי עידאב</li>
<li>ובקי פי סואכן אלבעץ</li>
<li>וצאק עליהם אלוקת</li>
<li>וכלוא עלי אלבאקי</li>
<li>אבו אלכרם אלוכיל</li>
<li>ואסם כל ואחד</li>
<li>מנהם בקסטה</li>
<li>ואסם שמואל פי</li>
<li>אלגמלה וקסטה</li>
<li>איצא וקד</li>
</ol>
                    
                        <h3>Recto, top margin:</h3>
                    
                        <ol>
<li>וצל מן אכבר</li>
<li>אן וצל אליה פי עידאב</li>
<li>פלפל ולאך ובקם</li>
<li>וקבץ דלך אלוכיל</li>
<li>והו ענדה ואלמסלמין</li>
<li>טאלעין יקבצוא&nbsp;</li>
<li>קצטהם ונהראי</li>
<li>איצא טאלע</li>
<li>אחרץ אן</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-OR-01080-J-00180/canvas/2">
                    
                    
                    
                        <h3>Verso:</h3>
                    
                        <ol>
<li>תקבץ מא יכץ שמואל מן אלקסט ולא</li>
<li>תתואנא פיה וכדלך איצא מא יכץ זכרי</li>
<li>אלטראבלסי ואן אראד אלוכיל כתב חגה</li>
<li>עליך פי אלדמה במא תקבצה מנה אפעל</li>
<li>ולא תכאף פי שי מן דלך אד גמיע אלתגאר</li>
<li>יעלמוא אן אלדרהם אלדי כאן פי יד שמואל</li>
<li>לך ואנת ספרתה בה מן עדן ומא אחתאג</li>
<li>אוציך פי מסאעדה אלשיך מפצל מוצל</li>
<li>כתאבי הדא אליך ואלוקוף מעה ומהמא</li>
<li>תטלב מן אלאת אלספר וכאנת ענדך</li>
<li>תקצי חקה פיהא ותכתרי לה איצא מע</li>
<li>מן תעלם אנה ירעאה ואן כתבת אלי עדן</li>
<li>כתב ערפהם קדרה וביתה ונריד כתבה</li>
<li>תצלני במא תפעלה מעה מן אלגמיל</li>
<li>ואקרי גמיע מן כרג מן אצחאבנא פי אלכארם באתם</li>
<li>סלאם</li>
</ol>
                    
                        <h3>Verso, right margin:</h3>
                    
                        <ol>
<li>קראת עליך אפצל אלסלאם</li>
<li>וסלימאן ויצחק אולאדי</li>
<li>יכצוך באתם אלסלאם</li>
<li>ואבו אלחסן ואכתאיה</li>
<li>יכצך באתם אלסלאם</li>
<li>ואלאהל אגמעין יכצוך</li>
<li>באתם אלסלאם</li>
<li>ומן תשמלה ענאיתך</li>
<li>באתם אלסלאם ומסלם</li>
<li>ושמואל יכצוך באתם</li>
<li>אלסלאם ושלום רב</li>
<li>טבת אתנב</li>
</ol>
                    
                        <h3>Verso, address:</h3>
                    
                        <ol>
<li>חצרה מולאי אלשיך אלאגל אבי זכרי</li>
<li>יחיי בן סלימאן נע בן אלשאמי כתב אללה סלאמתה</li>
<li>שאכר תפצלה</li>
<li>אבו זכרי כהן שלום</li>
</ol>
                    
                </div>
            
        </section>
    </body>
</html>
