
<html>
    <head>
        <title>Transcription of Letter: T-S 13J28.15</title>
    </head>
    <body style="max-width: 860px; margin: auto">
        <h1>Transcription of Letter: T-S 13J28.15</h1>

        <p>Alan Elbaum, unpublished editions (n.p., 2021).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00028-00015/canvas/2">
                    
                    
                    
                        <h3>recto</h3>
                    
                        <ol>
<li><span lang="he">תאני</span></li>
<li><span lang="he">בש רח</span></li>
<li><span lang="he">אלדי תריד עלמה יא אכי אטאל אללה בקאך ואדאם עזך ועלאך ומן</span></li>
<li><span lang="he">אלתופיק לא אכלך גמע אללה ביננא עלי אסר חאל במנה וגודה</span></li>
<li><span lang="he">אן שא אללה וגיר דלך יא אכי אן וצל כתאבך אלכרים וקרינאה</span></li>
<li><span lang="he">ופהמנא מא פיה ולם תדכר שי מן אלאשואק אלא וענדנא אצעאפה</span></li>
<li><span lang="he">ואנפדת ואנת תקול לסידי אנפדו לי אכל(?) יא אכי מא אנת תערף</span></li>
<li><span lang="he">אלטריק איש הו וללה יא אכי לו וגת סביל אלי אלמגי אליך מא כאן</span></li>
<li><span lang="he">יגיך קבל אלנאס כלהא(?) גיר(?) ולאני משתאק אליך לאן מא יערף</span></li>
<li><span lang="he">אחד איש עלי קלבי מן אלשוק אליך גיר אללה תעאלי לאן וללה</span></li>
<li><span lang="he">יא אכי מא מנהא יום סבת או יום עיד נדכל אלי אלכניס ונכרג</span></li>
<li><span lang="he">מנהא חתי נבכי אלי אין נשבע לאני כלמא ראית אלצביאן</span></li>
<li><span lang="he">משתמעין כל ואחד ואכוה ונלתפת אנא נטלבך קדאמי</span></li>
<li><span lang="he">מא נגדך יא אכי כיף יכון חאל ופי דאך אלוקת ווללה יא אכי</span></li>
<li><span lang="he">לו אצבת פי דאך //אלוקת\\ רוחי פי ידי למא כנת תסל(?) בהא וקד אכתר</span></li>
<li><span lang="he">לי אלינא יא אכי לם ידכל פי פמנא טעאם ולא תנעש /א/עשא</span></li>
<li><span lang="he">וללה יא אכי לקד תרוח אכתר איאמי גיר ציאם ולו אצבת</span></li>
<li><span lang="he">אגי לא אכל כבז למא ידכל פמי טעאם ולאכן אלצרורה</span></li>
<li><span lang="he">תלגיני ולולא מא נכאף אני נקע פי מרץ או נוגע קלב אלשיך&nbsp;&nbsp;&nbsp;&nbsp;&nbsp;</span></li>
<li><span lang="he">למא כנת גיר נחלף ⟦גיר⟧ אני לא פטרת פי נהאר עלי כבז</span></li>
<li><span lang="he">דון אן נבצר וגהך אלכרים ונשתמע //מעך\\ פאסאל אללה אלאה</span></li>
<li><span lang="he">אברהם יצחק ויעקב משה ואהרן ומרים אן לא יכרגנא</span></li>
<li><span lang="he">מן הדה אלדניא אלי אן יגמע אללה שמלנא מעך ונפרח</span></li>
<li><span lang="he">בך כמא פרחנא בך פי אול מרה פי מגיך מן סקליה ולאכן</span></li>
<li><span lang="he">אפרח יא אכי לאן מא ענד אללה אלא כל כיר ואערף אן</span></li>
<li><span lang="he">כל כיר אן יתצל אליך מא הו אלא מן אללה תעאלי ובדעא</span></li>
<li><span lang="he">ואלדך אליך לאן אלאנס ואלגן ינאמו אלא ואלדך מא</span></li>
<li><span lang="he">⟦ולא תנמא(?)⟧ ינאם ולא יערף אלנאס איש הו אלא ואקף</span></li>
<li><span lang="he">ידעו לה טול אלליל ואלנהאר ומן כתרת מא הו יבכי</span></li>
</ol>
                    
                        <h3>recto, right margin</h3>
                    
                        <ol>
<li><span lang="he">עליך ועלי פרקתה</span></li>
<li><span lang="he">מנך מא זאל יבכי חת[י]</span></li>
<li><span lang="he">דהבת עינה . . . . . .</span></li>
<li><span lang="he">ואנה מא בקי יבצ[ר]</span></li>
<li><span lang="he">בהא שי גיר בקא .</span></li>
<li><span lang="he">שכץ פקט ולקד צטג[ר]</span></li>
<li><span lang="he">אלגיראן מן סידיך מ[א]</span></li>
<li><span lang="he">הו יבכי טול אלליל וה[דא]</span></li>
<li><span lang="he">אלדי כאן סבב תלאף עינ[ה]</span></li>
<li><span lang="he">ומא תם אחד אלא ויעד[]</span></li>
<li><span lang="he">ויערף איש הו פיה מ[ן]</span></li>
<li><span lang="he">ציק צדרה ווחשו מנ[ך]</span></li>
<li><span lang="he">פוללה יא אכי אן ה[ו]</span></li>
<li><span lang="he">בקי עלי מא הו פיה</span></li>
<li><span lang="he">פאני נכשא עליה</span></li>
<li><span lang="he">לאנה כל יום פי נקץ</span></li>
<li><span lang="he">כם יריד אלאנסאן</span></li>
<li><span lang="he">יכון וכם מקדאר .</span></li>
<li><span lang="he">יצבר וקד וצלת ל[ה]</span></li>
<li><span lang="he">מן ענד חצרתך&nbsp;</span></li>
<li><span lang="he">יום כתבי לך הד[א]</span></li>
<li><span lang="he">אלכת/א\ב ה כתב . .</span></li>
<li><span lang="he">כתב וקד וצל לנא</span></li>
<li><span lang="he">אלכתאב אלדי כאן</span></li>
<li><span lang="he">מע אלשיך עטאף א[]</span></li>
<li><span lang="he">אבן סאכן אלדי ה[ו]</span></li>
<li><span lang="he">ענדי כעמדת</span></li>
<li><span lang="he">אלמהג ואלדי דכר[ת]</span></li>
<li><span lang="he">פיה נסכת אל . . . .</span></li>
<li><span lang="he">אלדי אנפדתהא</span></li>
<li><span lang="he">לנא ונחן קעוד</span></li>
</ol>
                    
                        <h3>recto, top margin</h3>
                    
                        <ol>
<li><span lang="he">ננתטרהא תגתא . (?)</span></li>
<li><span lang="he">אן שא אללה אללה</span></li>
<li><span lang="he">תעאלי יגמעהם</span></li>
<li><span lang="he">עליך ויכתב</span></li>
<li><span lang="he">סלאמתהם</span></li>
<li><span lang="he">וסלאמת גמיע</span></li>
<li><span lang="he">אלמסאפרין אן</span></li>
<li><span lang="he">שא אללה תעאלי</span></li>
<li><span lang="he">ואנפדת ואנת</span></li>
<li><span lang="he">תקול לי פי כתאב[ך]</span></li>
<li><span lang="he">אלדי אנפדתה לי</span></li>
<li><span lang="he">אדא וצל קמאש</span></li>
<li><span lang="he">ואלדך תתסלם</span></li>
<li><span lang="he">מנה אלדי ⟦אנפד⟧</span></li>
<li><span lang="he">אנפדתה לך</span></li>
</ol>
                    
                </div>
            
        </section>
    </body>
</html>
