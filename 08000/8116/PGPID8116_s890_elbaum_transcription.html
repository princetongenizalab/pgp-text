
<html>
    <head>
        <title>Transcription of Letter: T-S 18J3.4</title>
    </head>
    <body style="max-width: 860px; margin: auto">
        <h1>Transcription of Letter: T-S 18J3.4</h1>

        <p>Alan Elbaum, [digital geniza document edition] (n.p., 2022).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00018-J-00003-00004/canvas/1">
                    
                    
                    
                        <h3>Recto:</h3>
                    
                        <ol>
<li>אלפרג מן אללה</li>
<li>וצל כתאבך יא בנתי ואעז אלכלק ענדי אללה יגמע שמלי</li>
<li>בך קריב ואנתי תערפי עטם מחבתי לך ומנזלתך</li>
<li>פי קלבי ומא קטעת כתבך ענכי אלא אן אללה תעאלי</li>
<li>אבלאני בפקד ולדי אבי אלכיר נע וקד אנהד</li>
<li>חילי וקלת חילתי ומע כתרה חזני וחצרתי</li>
<li>מנזלתך פי קלבי כבירה ואלאן אקבלי מני</li>
<li>מא אקול לך ואנצחך קומי אנהצי ואללה</li>
<li>יופקך פאנא אלתוב אלדי יבקא לי הו לך</li>
<li>פמא בקי לי קריב גירך ואנתי פי מנזלה</li>
<li>אלולד פלא תתאכרי פמא אעלם איש יכון</li>
<li>מן זמאני פאדא וצלתי אן שאללה אטמן</li>
<li>קלבי וקרת עיני בך ואתעזא בנטרך</li>
<li>ואתסלא בחצורך ענדי ואנא דאעיה אלי</li>
<li>אללה יעוטני בך וקולך פי כתאבך אחסביני</li>
<li>בלדה(?) אבנתך פאעלמי אנך פי קלבי</li>
<li>מחלהא ומתלהא פי זמאן חיאתהא ואעז</li>
<li>מנהא ואנא מנתטרה מגייך אבל שוקי</li>
<li>מנכי ואשתהית אן אנפד לך שי תסתעיני</li>
<li>בה עלי אלטריק מא אתפק לי רגל תקה</li>
<li>פלא תתאכרי ביעי מא תחתך ומא</li>
<li>פוקך ואתדייני ואכרגי ואנא אופי ענכי</li>
<li>ואנא אפעל מעכי כל מא תחבי אדא(?)</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00018-J-00003-00004/canvas/2">
                    
                    
                    
                        <h3> Verso:</h3>
                    
                        <ol>
<li>ואעלמי אן דמשק מסמוע בהא פי</li>
<li>גמיע אלמדן מן כתרה אלכיר ויהוד</li>
<li>כשרים וטובים פאדא גיתי תסעדי</li>
<li>ותבלגי מא תרידי ואבלג אנא</li>
<li>בך מא אריד ואקל מן הדא</li>
<li>אלכלאם יקנע מע אלעקאל וכאצה</li>
<li>מע עאקלה מתלך ואלדי הו</li>
<li>מנכי פי קלבי אכתר ואכתר</li>
<li>ממא דכרת לך אללה יבלגני</li>
<li>לך מא אמלה ויגעלך אסעד</li>
<li>אלבנאת ויגברך ויגברנא ברחמתה</li>
<li>קראת עליך אלסלאם ועלי ואלדתך</li>
<li>אלסלאם</li>
</ol>
                    
                        <h3>Verso, address:</h3>
                    
                        <ol>
<li>יצל אלי אלאבנה אלעזיזה סת אלנאס</li>
<li>אבנה ר משה נע</li>
<li>בן יאשיה רצי אללה ענהמא</li>
<li>מן עמתהא</li>
<li>משתאקה אלי</li>
<li>נטרהא אבנה</li>
<li>יוסף בן //יאשיה// נע</li>
<li>אמאנה</li>
<li>מודאה</li>
</ol>
                    
                </div>
            
        </section>
    </body>
</html>
