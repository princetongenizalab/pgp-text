
<html>
    <head>
        <title>Transcription of Letter: T-S 18J4.10</title>
    </head>
    <body style="max-width: 860px; margin: auto">
        <h1>Transcription of Letter: T-S 18J4.10</h1>

        <p>Motzkin, "The Arabic Correspondence of Judge Elijah and his Family" (PhD diss., n.p., 1965), 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00018-J-00004-00010/canvas/1">
                    
                    
                    
                        <h3>Recto:</h3>
                    
                        <ol>
<li>עקב ענוה יראת יי עושר</li>
<li>וכבוד וחיים</li>
<li>ממלוכהא אלדאעי להא //שמחה// כהן</li>
<li>ינהי ורוד כתאב הדרת יקרת צפירת</li>
<li>תפארת ועטרת כבוד גדולת קדושת</li>
<li>מרנו ורבנו אליהו הדיין המשכיל</li>
<li>החכם והנבון הירא שמים השם</li>
<li>יאריך ימיו בטוב ושנותיו בנעימים</li>
<li>ויעטר כלל הקהלות בחייו ובאריכות</li>
<li>ימיו ויחיה כלל חמודיו השרים</li>
<li>היקרים יראהו השם בניהם ובני</li>
<li>בניהם הוגים בתורה ובמצות</li>
<li>ימציאהו חן וחסד בעיני אלהים</li>
<li>ואדם ככ׳ ומצא חן ושכל טוב</li>
<li>בעיני אלהים ואדם ולם ידכר</li>
<li>אלמולא פי כתאבה אלכרים שי</li>
<li>מן אלשוק אלא וענד אלממלוך</li>
<li>עלם אלבארי אצעאף דלך</li>
<li>הקבה יקרב גמע אלשמל במנה</li>
<li>וימנה אן שא אללה תעאלי וסוי</li>
<li>דלך באן מא יעלם אחד מא עלי</li>
<li>קלב אלממלוך מן סבב מא גרי</li>
<li>פי אלמלאחף ולו לא אלוקוף ואלטלב</li>
<li>אלחתית ומא צמן אלמבלג בחצרה //[[לא]]//</li>
<li>אלחאגב אלא אלערפא ותקרר באנה</li>
<li>אדא לם יחצר אלמלחפתין או</li>
<li>כתאב בקבצהם ולא כאן ענדה</li>
<li>תמנהם מאיה דרהם ותסעה דראהם</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00018-J-00004-00010/canvas/2">
                    
                    
                    
                        <h3>Recto, right margin:</h3>
                    
                        <ol>
<li>וכתב בדלך חגה באלשהוד אלעדול פסאעה אן אחצר כתאב אלשיך אלאכרם תכלצה קצייה אלצמאן</li>
<li>פמא כאן אלא בעד יומין בלג אלממלוך מא גרי פי אמרהם וצעב עלם אללה דלך עלי אלממלוך</li>
<li>כתיר גדא פאן גמיע כאן חצל מנהם מתל אלמציאה ולולא אלחזם מא אחצר שי לאן אלשכץ</li>
</ol>
                    
                </div>
            
                <div data-canvas="https://geniza.princeton.edu/documents/8129/iiif/canvas/1/">
                    
                    
                    
                        <h3>Verso:</h3>
                    
                        <ol>
<li>לאן אלשכץ צאחב רבע ומא ילקא</li>
<li>ותעגב אלממלוך גאיה אלתעגב</li>
<li>פי תסיירהם איש כאן יקום באל[ח]אל</li>
<li>יעתרף באנה אבאעהם ועוץ ענהם</li>
<li>ואלא כאן אלאמר קד האן ולאכן מא יקדר</li>
<li>אלאנסאן יכרר הדה אלאקאויל לאנהא</li>
<li>אקאויל יתאלם קלב אלאנסאן מנהא ואמא</li>
<li>אלרשע יחלף באנה מא גייר ולא בדל</li>
<li>פלמא טלבתה באלעשרין דרהם קאל לי</li>
<li>אנת מא סלמת לי וחלף קדאם גמאעה</li>
<li>באנה ענד טלועה אלע מצר יעידהא לה</li>
<li>ואמא אלשיך סלים פאנה מא צח מן מוא</li>
<li>מואעידה שי ואלאקרב באנהא מא תוכד</li>
<li>מנה אלא תם אעלמת אלמולא דלך ואל</li>
<li>ממלוך מהני סיידנא אלמולא אלדיין אלגליל</li>
<li>ללה סעאדתה בלשיך אלאגל אבי אלברכאת</li>
<li>הקבה יגזיעו בנים זכרים ויתן האשה</li>
<li>הבאה לביתו כרחל וכלאה אלבארי יעלם</li>
<li>באנה יגמל אקלים ולאכן איש יקר</li>
<li>אלאנסאן פי דריה אלמולא אלדריה אל</li>
<li>טאהרה ויעינה ויעיננא גמיע עלי</li>
<li>טאעתה וכאן אלממלוך עלם אלבארי</li>
<li>פי צאיקה לאן כאן קד עגז נפקה</li>
<li>פלם יחצל דלך אלוקת סוי עשרין</li>
<li>דרהם ואלמולא יבסט עדר ממלוכה וכל</li>
<li>מא ראם אלממלוך אלרחלה צאדפת אל</li>
<li>אמראץ אלצעבה לאהל אלבית סנה כאמלה</li>
<li>והגיעו עד שערי מות ווקת עזימה</li>
<li>אלנקלה צאר אלחפץ ואלחרץ הדא אחדתה</li>
<li>הדא אלואלי ואלכיר יכון אן שא אללה אמא מא</li>
<li>ללמולא מן כרמה ישרף אלממלוך בקצאהא</li>
<li>הדיין הותיק ידלה בחסב אלאדלאל עלי תפצל ושלום</li>
</ol>
                    
                </div>
            
                <div data-canvas="https://geniza.princeton.edu/documents/8129/iiif/canvas/2/">
                    
                    
                    
                        <h3>Verso, right margin:</h3>
                    
                        <ol>
<li>ואלמולא ינעם בתבליג סלאמה ללמולא אלרייס אלאגל מרנו ורבנו אברהם וכדלך מרנו ורבנו חננאל</li>
</ol>
                    
                </div>
            
                <div data-canvas="https://geniza.princeton.edu/documents/8129/iiif/canvas/3/">
                    
                    
                    
                        <h3>Verso, address:</h3>
                    
                        <ol>
<li>מחרוסה מצר מושב הדרת יקרת צפירת</li>
<li>תפארת כבוד גדולת קדושת מרנו ורבנו אליהו</li>
<li>הדיין הגדול המעוז המגדיל הירא שמים שצ</li>
</ol>
                    
                </div>
            
        </section>
    </body>
</html>
