
<html>
    <head>
        <title>Transcription of Letter: T-S 13J22.5</title>
    </head>
    <body style="max-width: 860px; margin: auto">
        <h1>Transcription of Letter: T-S 13J22.5</h1>

        <p>Motzkin, "The Arabic Correspondence of Judge Elijah and his Family" (PhD diss., n.p., 1965), 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00022-00005/canvas/1">
                    
                    
                    
                        <h3>Recto</h3>
                    
                        <ol>
<li>ולדהא אבו אלברכאת בן אלרייס</li>
<li>אהני אלסת אלגלילה אלואלדה אלאצילה אלכרימה</li>
<li>אלנבילה עמתי אלעזיזה עלי וענדי אטאל אללה</li>
<li>בקאהא ואדאם עזהה ונעמאהא ומן חסן אלתופיק</li>
<li>לא אכלאהא וגמעני בהא פי ירושלים לאנה [[אלקאד]]</li>
<li>אלקאדר עלי פעל דלך אן שא אללה ואעלמיך יא עמתי</li>
<li>אנני משתאק אליך וכל מא סמעת אנך פי עאפיה</li>
<li>אנתי וזוגך ואולאדך אפרח ואשכר אללה תע עלי</li>
<li>עאפיתכם גמיע פאללה יגעלכם פי חייז אלסלאמה</li>
<li>ואלעאפיה ואנני מהניא לך בהדא אלמוסם</li>
<li>אלשריף אלמבארך אללה יזכיך שנים רבות</li>
<li>נעימות וטובות לחזות בנועם ייי ולבקר בהיכלו</li>
<li>ויחרז עליך אולאדך וישאהדך אפראחהם גמיע</li>
<li>ויעווציך בחיאתהם ויגעליך תבצרי אולאדהם</li>
<li>וירד עמי אבו מנצור לאפצל מא עוודה</li>
<li>מן אלכיר ואלסעאדה אלדאימה יא עמתי</li>
<li>שהד אללה כל מא כתבת ללשיך אבו אלברכאת בן</li>
<li>בנת עמי זל נסאל עניך פי כל כתאב ולא</li>
<li>נקטע אלסואל עניך פאללה יסמעני ענכם אטייב</li>
<li>אלאכבאר ולו סאפרת אלי אכר אלעולם וסיירת</li>
<li>כתבי אלי אהלי ליס בד לי מא נסייר ליך כתאב</li>
<li>מן אין מא כנת לאן נחן מנתצרין הוא אלניל</li>
<li>אלמבארך פאללה יפרחנא במגייה וכמאלה</li>
<li>ואיצאל מנאפעה ואלאמר ללה ואלסלאם</li>
<li>עליך ועלי אכותי אלשיך דאוד ופקה אללה תע</li>
<li>ועלי סלימאן ועלי אבו אלחסן ועלי סתהם ועלי</li>
<li>אכתהם סת אלימן ועלי אבנהא ועלי זוגהא אלשיך</li>
<li>אלאגל אלחבר הבה אללה שמ צו ווצל כתאבך וקראה</li>
<li>אלדיאן מולאי וסיידי ושכרנא אללה עלי עאפיתך</li>
<li>ואלסלאם עלי עמי מנצור ועלי אכותה&nbsp;</li>
<li>אלסלאם פאללה יגמע שמלנא [[ומולאי]]</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00022-00005/canvas/2">
                    
                    
                    
                        <h3>Verso</h3>
                    
                        <ol>
<li>ואלסלאם עלי בנת עמי סת אלמעאני</li>
<li>ועלי נסים ועלי יוסף ועלי מוסי</li>
<li>ובנתהם פי עאפיה ובנתהא איבא פי עאפיה</li>
<li>והי תסאל ענהם ומשתאקה אליהם גמיע</li>
<li>ואלסלאם עלי אלשיך אבו אלברכאת הדרת</li>
<li>הנשיאות ועלי אביה ועלי ולדה ועלי אהל</li>
<li>ביתה ועלי גמיע אלאהל אלסלאם אלתאם</li>
<li>ועלי מולאי וסיידי אלחבר אלאגל סייד אלחברים</li>
<li>ר יהודה החבר המעולה החכם והנבון הירא</li>
<li>שמים ועלי ולדה אלשיך אלחכים אלאגל</li>
<li>אבו אלפצל שמ צו ושלום על ישראל אנס</li>
</ol>
                    
                        <h3>Verso - address</h3>
                    
                        <ol>
<li>يصل الى الشيخ ابو البركات الحريري הדרת הנשיאות</li>
<li>يوصله الى صاحبته ויקראה עליהא والفضل</li>
<li>له في ذلك من عند بن عمه ابو البركات ابن الرئيس</li>
<li>امانة امانة</li>
</ol>
                    
                </div>
            
        </section>
    </body>
</html>
