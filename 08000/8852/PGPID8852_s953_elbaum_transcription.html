
<html>
    <head>
        <title>Transcription of Letter: CUL Or.1080 J28</title>
    </head>
    <body style="max-width: 860px; margin: auto">
        <h1>Transcription of Letter: CUL Or.1080 J28</h1>

        <p>Alan Elbaum, [digital geniza document edition] (n.p., 2023).</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-OR-01080-J-00028/canvas/1">
                    
                    
                    
                        <h3>Recto:</h3>
                    
                        <ol>
<li>אלממלוך שלמה ברבי אליה הדיין סט</li>
<li>אתה ייי לא תכלא רחמיך ממני</li>
<li>סבב אצדאר הדה אלאחרף אלי אלאך אלעזיז אלאציל</li>
<li>אבו אלברכאת הדרת הנשיאות אדאם אללה סעאדתה</li>
<li>ותבת נעמתה ואבקא לה מהגתה ובלגה פיה אראדתה</li>
<li>וגמע שמלי בסעיד טלעתה עלי כיר ועאפיה אן שא אללה</li>
<li>אנני אנהי כתרת אלשוק אליה ואלתאסף עלי אלפאית מן קרבה</li>
<li>ומתקצי ען אכבארה פכלמא סמעת אנה פי עאפיה</li>
<li>אפרח פאללה יגעלה פי אתם נעמה ויגעלה קיים אלגאה</li>
<li>ויגעלה לשם ולתהלה ברכה בקרב הארץ וסוא דלך</li>
<li>אן אלממלוך פי עאפיה תאמה יודו לייי חסדו ונפלאותו לבני</li>
<li>אדם לם אעוז סוא נטרך אלסעיד ואן קד גא בן עמתי</li>
<li>אלשיך אלאגל מוסי ופקה אללה קעד אלגמעה אלתי הו ראש חדש</li>
<li>אדר ויום אלסבת ואלאחד ואלאתנין סאפר בעד אן אכד</li>
<li>כתב מן מולאי פאללה ינגח טריקה ויכפיה אמר כל אנסאן סו</li>
<li>וסת אלעלם פי עאפיה ובנתה אלסדידיה פי עאפיה</li>
<li>וסמענא אן בנת עמי סת אלמעאני ופקהא אללה</li>
<li>תעייד ענדנא פסח פפרחנא אלי גאיה פאללה</li>
<li>יגמע [[של]] שמלנא בכם גמיע ולא ימיתני</li>
<li>בחצרה אלא חתי נגתמעו פי בלדנא ונחן</li>
<li>מטמאנין סארין פארחין בבעצנא בעץ</li>
<li>למען שמו הנכבד והנורא שנ אם יהיה נדחך</li>
</ol>
                    
                        <h3>Recto, margin:</h3>
                    
                        <ol>
<li>בקצה השמים משם</li>
<li>יקבצך ייי אלהיך ומשם יקחך</li>
<li>וכתרת שוקי אלי אכוך אלשיך אלרשיד</li>
<li>אבו אלמפצל אסעדה אללה תעאלי ושאהדנא</li>
<li>פרחה אן שא אללה ושוקי איצא לואלדך אלשיך</li>
<li>אלאגל אבו מנצור שמ צו ושוקי</li>
<li>אלי עמך אלואלד אלאגל אלשיך</li>
<li>אבו סהל שמ צו וסמעת</li>
<li>אן ולדה אלשיך אבו אלברכאת</li>
<li>אמלך ופרחת לה פאללה</li>
<li>יכתר מנכם גמיע</li>
</ol>
                    
                </div>
            
        </section>
    </body>
</html>
