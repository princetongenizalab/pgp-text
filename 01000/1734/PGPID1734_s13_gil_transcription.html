
<html>
    <head>
        <title>Transcription of Letter: T-S 16.302</title>
    </head>
    <body style="max-width: 860px; margin: auto">
        <h1>Transcription of Letter: T-S 16.302</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00016-00302/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">כתאבי אטאל אללה בקא מולאי ואדאם</span></li>
<li><span lang="he">עזה ותאיידה וסעאדתה וסלאמתה</span></li>
<li><span lang="he">ונעמתה וכבת עדווה מן אלמסתקר</span></li>
<li><span lang="he">באלאסכנדריה ען סלאמה ונעמה</span></li>
<li><span lang="he">ושוקי אליה שדיד גמע אללה ביננא עלי</span></li>
<li><span lang="he">אסר חאל אן שא אללה ואלדי אעלם בה</span></li>
<li><span lang="he">מולאי אן וצלני כתאבה עלי יד כלף</span></li>
<li><span lang="he">בן נציר וקראתה ופהמתה וסרני</span></li>
<li><span lang="he">סלאמתה וסלאמה ולדה אדאמהא</span></li>
<li><span lang="he">&nbsp;אללה להמא גמיע ברחמתה ומולאי</span></li>
<li><span lang="he">&nbsp;ידכר לי פיה אמר אלגוזה פאסתופי</span></li>
<li><span lang="he">&nbsp;מנהא תמן אלזית והו דינרין וקירט</span></li>
<li><span lang="he">&nbsp;לאן צח פי אלקראב תלתיין מטר וד'</span></li>
<li><span lang="he">&nbsp;אואק מבלג תמנה דינרין וקירט סער</span></li>
<li><span lang="he">&nbsp;ג' דנ'א' אלמטר ווזן אלגוזה סתה אמנא</span></li>
<li><span lang="he">&nbsp;וכונת קד אנפדת אליך מנין אלמן אל</span></li>
<li><span lang="he">&nbsp;ואחד ען אלדנ'א' אלדי לטאהר בקי לי</span></li>
<li><span lang="he">&nbsp;מנה קירט ואלמן אלאכר ען אלדנ'א'</span></li>
<li><span lang="he">&nbsp;אלדי לרחמים יבקא לי אלסתה אמנא</span></li>
<li><span lang="he">&nbsp;תקבץ' מנהא תמן אלזית מע בקיה</span></li>
<li><span lang="he">&nbsp;אלחסאב אלדי בקי לך ענדי וקד</span></li>
<li><span lang="he">&nbsp;אעלמתך שרחה פי כתאב גיר</span></li>
<li><span lang="he">&nbsp;הדא אלבאקי לי ענדך ג' דנא'</span></li>
<li><span lang="he">&nbsp;ונצף בעד אן אסתופית כרי</span></li>
<li><span lang="he">&nbsp;סנה בקי לי מנהא שהרין אול</span></li>
<li><span lang="he">&nbsp;סכנאי פי אלדאר מן מרחשואן</span></li>
<li><span lang="he">&nbsp;ואלכרז קד אערצ'תה מא וגדת</span></li>
<li><span lang="he">&nbsp;לה משתרי פודעתה לך פי אל</span></li>
<li><span lang="he">&nbsp;מכזן אלדי לך ואמא אבו אלחסן</span></li>
</ol>
                    
                        <h3>Recto, right margin</h3>
                    
                        <ol>
<li><span lang="he">בן אלאסכנדראני קד עיית</span></li>
<li><span lang="he">ממא אכלמה פקאל לי</span></li>
<li><span lang="he">מא ביני ובינה</span></li>
<li><span lang="he">מעאמלה אל</span></li>
<li><span lang="he">מעאמלה</span></li>
<li><span lang="he">ביני ובין עזרה</span></li>
<li><span lang="he">פאכתב לעזרה</span></li>
<li><span lang="he">אן יכלמה</span></li>
<li><span lang="he">פסאלת עזרה אן</span></li>
<li><span lang="he">&nbsp;יכלמה</span></li>
</ol>
                    
                        <h3>Recto, upper margin</h3>
                    
                        <ol>
<li><span lang="he">פקאל אנא פי הדא</span></li>
<li><span lang="he">אלוקת מעדור לאן</span></li>
<li><span lang="he">קטעת עליי אלטריק</span></li>
<li><span lang="he">אצברו אלי אן ימן אללה</span></li>
<li><span lang="he">ברזק מן ענדה</span></li>
<li><span lang="he">ונדפע ואמא אבו</span></li>
<li><span lang="he">מנצור אל</span></li>
<li><span lang="he">תסתרי</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00016-00302/canvas/2">
                    
                    
                    
                        <h3>Verso</h3>
                    
                        <ol>
<li><span lang="he">כלמא אכלמה יחלף לי באימאן עט'ימה</span></li>
<li><span lang="he">אן כונת אקדר עלי דרהם ואחד וגרי</span></li>
<li><span lang="he">ביני ובינה כצומה עט'ימה וטלבת</span></li>
<li><span lang="he">אן אקדמה אלי אלקאצ'י פרגעו עלי</span></li>
<li><span lang="he">אלנאס וקאלו לי תכליה אסעה לעלה</span></li>
<li><span lang="he">ירזק שי ידפעה ואנא ארגו אן</span></li>
<li><span lang="he">ראיתה פי שי לעל נאכד מנה שי</span></li>
<li><span lang="he">אן שא אללה פלא תצ'ן אן אפרט לך</span></li>
<li><span lang="he">פי חאג'ה ואנא אסלך אן תנפד</span></li>
<li><span lang="he">&nbsp;לי ג' דנא' ונצף אלדי בקית לי ענדך</span></li>
<li><span lang="he">&nbsp;מן תמן אלגוזה אלאן או תתפצ'ל</span></li>
<li><span lang="he">&nbsp;תשתרי לי בהא פצ'ה דהב כיש</span></li>
<li><span lang="he">&nbsp;ות[נפ]דהא לי מע מן תראה פלא</span></li>
<li><span lang="he">&nbsp;תכליני מנהא ואלקראב תנפד אלי</span></li>
<li><span lang="he">&nbsp;מע מן תראה ואלמחמודה</span></li>
<li><span lang="he">&nbsp;תנפדהא אלי ואלזאג לעל אן אחרץ</span></li>
<li><span lang="he">&nbsp;פי ביעה ואנא אן שא אללה נהתם</span></li>
<li><span lang="he">&nbsp;בה ונדפע תמנה לאבן אלעגילה</span></li>
<li><span lang="he">&nbsp;כמא דכרת כץ רוחך באתם אלסלאם</span></li>
<li><span lang="he">&nbsp;ואבו אלכיר יבוס ידך והו יכצך באפצל</span></li>
<li><span lang="he">&nbsp;אלסלם ויבלג אבו סעד ומנסוכה</span></li>
<li><span lang="he">&nbsp;באתם אלסלם וחסבי אללה וחדה</span></li>
</ol>
                    
                        <h3>Verso, bottom region, upside down</h3>
                    
                        <ol>
<li><span lang="he">סיידי ומולאי אבו יחיי &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; מחבה עואץ</span></li>
<li><span lang="he">נהוראי ביר' נסים נ'ע' &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; בן חננאל נ'נ'</span></li>
<li><span lang="he">אטאל אללה בקאה ואעזה</span></li>
</ol>
                    
                </div>
            
        </section>
    </body>
</html>
