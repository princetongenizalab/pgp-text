
<html>
    <head>
        <title>Transcription of Letter: T-S 16.302</title>
    </head>
    <body style="max-width: 860px; margin: auto">
        <h1>Transcription of Letter: T-S 16.302</h1>

        <p>S. D. Goitein, Nahray‎ (in Hebrew).</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00016-00302/canvas/1">
                    
                    
                    
                        <ol>
<li>כתאבי אטאל אללה בקא מולאי ואדאם</li>
<li>עזה ותאיידה וסעאדתה וסלאמתה</li>
<li>ונעמתה וכבת עדווה מן אלמסתקר</li>
<li>באלאסכנדריה ען סלאמה ונעמה</li>
<li>ושוקי אליה שדיד גמע אללה ביננא עלי</li>
<li>אסר חאל אנשאללה ואלדי אעלם בה</li>
<li>מולאי אן וצלני כתאבה עלי יד כלף</li>
<li>בן נציר וקראתה ופהמתה וסרני</li>
<li>סלאמתה וסלאמת ולדה אדאמהא</li>
<li>אללה להמא גמיע ברחמתה ומולאי</li>
<li>ידכר לי פיה אמר אל גוזה פאסתופי</li>
<li>מנהא תמן אלזית והו דינרין וקירט</li>
<li>לאן צח פי אלקראב תלתיין מטר יד'</li>
<li>אואק מבלג תמנה דינרין וקירט סער</li>
<li>ג' דנא אלמטר ווזן אלגוזה סתה אמנא</li>
<li>וכונת קד אנפדת אליך מנין אלמן אל</li>
<li>ואחד ען אלדינ אלדי לטאהר בקי לי</li>
<li>מנה קירט ואלמן אלאכר ען אלדינ</li>
<li>אלדי לרחמים יבקא לי אל סתה אמנא</li>
<li>תקבץ מנהא תמן אלזית מע בקית</li>
<li>אלחסאב אלדי בקי לך ענדי וקד</li>
<li>אעלמתך שרחה פי כתאב גיר</li>
<li>הדא אלבאקי לי ענדך ג' דנא</li>
<li>ונצף בעד אן אסתופית בה</li>
<li>סנה בקי לי מנהא שהרין אול</li>
<li>סכנאי פי אלדאר מן מרחשואן</li>
<li>ואלכרז קד אערצתה מא וגדת</li>
<li>לה משתרי פודעתה לך פי אל</li>
<li>מכזן אלדי לך ואמא אבו אלחסן</li>
</ol>
                    
                        <h3>(margin)</h3>
                    
                        <ol>
<li>בן אלאסכנדראני קד עיית</li>
<li>ממא אעלמה פקאל לי</li>
<li>מא ביני ובינה</li>
<li>מעאמלה אל</li>
<li>מעאמלה ביני ובין עזרה</li>
<li>פאכתב לעזרה</li>
<li>אן יכלמה</li>
<li>פסאלת עזרה אן</li>
<li>יכלמה</li>
</ol>
                    
                        <h3>(top of the page)</h3>
                    
                        <ol>
<li>פקאל אנא פי הדא</li>
<li>אלוקת מעדור לאן</li>
<li>קטעת עלי אלטריק</li>
<li>אצברו אלי אן ימן אללה</li>
<li>ברזק מן ענדה</li>
<li>ונדפע ואמא אבו</li>
<li>מנצור אל</li>
<li>תסתרי</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00016-00302/canvas/2">
                    
                    
                    
                        <h3>verso</h3>
                    
                        <ol>
<li>כלמא אכלמה יחלף לי באימאן עטימה</li>
<li>אן כונת אקדר עלי דרהם ואחד וגרי</li>
<li>ביני ובינה כצומה עטימה וטלבת</li>
<li>אן אקדמה אלי אלקאצי פרגעו עלי</li>
<li>אלנאס וקאלו לי תכליה אסעה לעלה</li>
<li>ירזק שי ידפעה ואנא אדא</li>
<li>ראיתה פי שי לעל נאכד מנה שי</li>
<li>אנשאללה פלא תצן אן אפרט לך</li>
<li>פי חאגה ואנא אסאלך אן תנפד</li>
<li>לי ג' דנא ונצף אלדי בקיה לי ענדך</li>
<li>מן תמן אלגוזה אלאן אן תתפצל</li>
<li>תשתרי לי בהא פצה רתב כיט</li>
<li>ותנפדהא לי מע מן תראה ולא</li>
<li>תכליני מנהא ואלקראב תנפד&gt;ה&lt;א לי</li>
<li>מע מן תראה ואל מחמודה</li>
<li>תנפדהא לי ואלזאג לעל אן אחרץ</li>
<li>פי ביעה ואנא אנשאללה נהתם</li>
<li>בה ונדפע תמנה לאבן אלעגילה</li>
<li>כמא דכרת כץ רוחך באתם אל סלאם</li>
<li>ואבו אלכיר יבוס ידך והו יכצך באתם</li>
<li>אלסלאם וחסבי אללה והדה</li>
</ol>
                    
                        <h3>(upside down)</h3>
                    
                        <p>סיידי ומולאי אבו יחיי מחבה עואץ</p>
<p>נהוראי בן נסים נע בן חננאל ננ</p>
<p>אטאל אללה בקאה ואדאם עזה</p>
                    
                </div>
            
        </section>
    </body>
</html>
