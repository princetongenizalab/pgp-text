
<html>
    <head>
        <title>Hebrew Translation of Letter: T-S 13J20.26</title>
    </head>
    <body style="max-width: 860px; margin: auto">
        <h1>Hebrew Translation of Letter: T-S 13J20.26</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section lang="he" dir="rtl">
            
                <div data-canvas="https://cudl.lib.cam.ac.uk/iiif/MS-TS-00013-J-00020-00026/canvas/1">
                    
                    
                    
                        <h3>recto</h3>
                    
                        <ol>
<li><span lang="he">אני כותב לך, אדוני ורבי הנכבד, ייתן לך אלוהים אריכות ימים ויתמיד את עזרתו לך ואת שלומך ואת חסדיו לך ויכה</span></li>
<li><span lang="he">את אויביך, מן הבית, בראש חודש ניסן, יחתום אותו אלוהים עליך במיטב חותמו ויקבל (את תפילות)</span></li>
<li><span lang="he">המועד, יהיה לברכה, תזכה שנים רבות שש שמח; אני מתגעגע אליך; יקרב אלוהים את פגישתנו</span></li>
<li><span lang="he">המשמחת בחסדו ובטובו. אודיעך, אדוני, שהגיע מכתבך, ועניתי עליו בידי אבן נציר</span></li>
<li><span lang="he">ועם המכתב דינר פורים של בני בבת עיני, נסים, ייתן לו אלוהים אושר בחייך למענו עד אשר&nbsp;</span></li>
<li><span lang="he">תגיע ונגיע לגביו לדברים שישמחונו, ברצון האל; כתוב לי אם הגיע אליך. ועוד אדוני: פקדה&nbsp;</span></li>
<li><span lang="he">את עואץ מחלה נוראה, וחששתי לו, עד אשר, תודה לאל, באה הפוגה;</span></li>
<li><span lang="he">כבר לקחתי בשבילך ממנו את שני המעילים ונתתים לאבו אלעלא אבן אלשויכיה. אחר כך הוא&nbsp;</span></li>
<li><span lang="he">הודיע לי שכתבת אליו בדבר השמן, אבל הוא לא מצא במה לשלוח אותו, על כן נתתי לו כד&nbsp;</span></li>
<li><span lang="he">מאצלי ומילאתי לך אותו, וגם הוא נמצא עם אבן אלשויכיה. עוד אמר, אדוני ורבי,</span></li>
<li><span lang="he">שיש לך אצלו ספרים ערביים, ואמר לי: שלח לו אותם, בלי ארגז; לקחתי אפוא ממנו ז' ספרים&nbsp;</span></li>
<li><span lang="he">מכורכים בעור ואבקש בנוגע אליהם את אדוני יחיא אלפאסי, שבטובו יוביל אותם. עוד כתבת, אדוני,&nbsp;</span></li>
<li><span lang="he">על דבר הנייר. אמר עואץ: זה שהיה לו אצלי כבר נגמר לו. הכרכום נמצא עם</span></li>
<li><span lang="he">ר' ישועה; כבר שלחתי לך אדוני לפני כן עמו שתי חבילות נייר שאמי מאלסגלת. אם</span></li>
<li><span lang="he">הוא טוב, אלך ואקח לך ממנו. עוד לידיעתך, אדוני: אני אובד עצות במסעי</span></li>
<li><span lang="he">השנה, מכמה סיבות, והנכבדה שבהן שאין לי להוצאות השנה.</span></li>
<li><span lang="he">התרחש עמי בענייני הפרנסה במַהְדייה מה שכבר הודעתי לך, וכאן אין לי יותר מאשר</span></li>
<li><span lang="he">דינר בכסף קטן וכבר הוצאתיו; אלוהים יתעלה יכוון אותי, ועוד נודעים לנו דברים על החמס אשר במהדייה,</span></li>
<li><span lang="he">דברים שאין לפרטם. ועוד דברים הידועים לך: הייתי מקרובי</span></li>
<li><span lang="he">האדון אבו יעקוב, (כי היה) גיסי, נ"ע, וגם על פי היוחסין של אבוֹתֵי. מכל מקום ירשתי מה&nbsp;</span></li>
<li><span lang="he">שפירט למעני, ובאלוהים נבטח. אחר כך, אדוני, התפזרה המשפחה. אני נשבע באבי, כבר אין לי כוח עוד,</span></li>
<li><span lang="he">כי הרכוש המועט שהיה לי כבר אינו שלי; אלוהים יגן עלי ויעשה למען</span></li>
<li><span lang="he">שמו. עוד הודיע לי עואץ שיש לך אצלו מטווה ויעשה ממנו מעיל, וכבר דיברתי עמו</span></li>
<li><span lang="he">עליו, אבל איני יודע מה בינך ובינו, כתוב לי זאת. חי נפשי, הוא היום</span></li>
<li><span lang="he">בריא לגמרי. קבל נא את מיטב דרישות השלום, ולברהון, אלוהים שומרו, ולכל הנתון להשגחתך</span></li>
<li><span lang="he">דרישות שלום; ואם יש לך, אדוני, צורך לקנות משהו, כבדני בו; נראה לי שאעדיף</span></li>
<li><span lang="he">השנה לשהות (כאן), זאת לידיעתך. ושלום וחיים יוסיפו לך. שלחתי לך עם</span></li>
<li><span lang="he">יחיא פאסי ז' ספרים ערביים מכורכים בעור. ושלום. </span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00020-00026/canvas/2">
                    
                    
                    
                        <h3>verso, address</h3>
                    
                        <p><span lang="he">לאדוני אבי, רבנו נהוראי גדול הישיבה בי"ר נסים זצ"ל, ייתן לו אלוהים אריכות ימים. עבדו נתן בן נהוראי בן נתן נ"ע.</span></p>
                    
                </div>
            
        </section>
    </body>
</html>
