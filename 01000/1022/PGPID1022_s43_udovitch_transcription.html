
<html>
    <head>
        <title>Transcription of Letter: T-S 13J20.26</title>
    </head>
    <body style="max-width: 860px; margin: auto">
        <h1>Transcription of Letter: T-S 13J20.26</h1>

        <p>A. L. Udovitch, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00020-00026/canvas/1">
                    
                    
                    
                        <ol>
<li>כתאבי אטאל אללה בקא מולאי אל שיך אל אגל ואדאם תאידה וסלאמתה ונעמתה וכבת</li>
<li>אעדאה מן אל מסתקר מסתהל ניסאן כתמה אללה עליך באחסן כאתמה וקבול אל</li>
<li>מעוד (!) אלמבארך תזכה שנים רבות שש שמח ושוק אליך אליך (!) קרב אללה אל אגתמאע</li>
<li>אל סאר במנה וגודה אעלם מולאי וצול כתאבה וגאובתה עליה ביד אבן נציר</li>
<li>ומע אל כתאב דינ' פורים ולדי וקרה עני נסים אסעדה אללה בחיאתך לה אלי אן</li>
<li>תבלג ונבלג פיה מא נסר ביה אן שא אללה תכתב אלי בוצולה אליך תם יא מולאי לחק</li>
<li>עואץ וגע אן עצים וכנת כאיף עליה אלא אן חב אללה תעאלי ווגד ראחה</li>
<li>וקד אכדת לך מנה אלמקטעין ואעטיתהם אלי אבולעלא אבן אל שויכיה תם</li>
<li>ערפני אן כתבת אליה פי זית ולם יגד פי איש יחמלה פאעטיתה (פאעטיתך ?) פקאעה מן</li>
<li>ענדי ומליתה לך והי איצא צחבה אבן אל שויכיה תם דכר מולאי אל שיך אן</li>
<li>לך ענדה כתב ערבי פקאל לי תחמלהא בלא צנדוק פאכדת מנהא ז כתב</li>
<li>מגלדה ואנא אסאל פיהא סידי יחיי אל פאסי לעלה יחמלהא תם דכרת יא מולאי</li>
<li>אל כאגד וקד קאל עואץ אלדי כאן ענדי אנפדת לה אלזעפראן צחבה</li>
<li>ר ישועה וקד כנת אנפדתה למולאי דסתין כאגד שאמי מן אלסגלת פאן</li>
<li>צלח מנה אכדת לה מנה תם אעלם מולאי אני בקית מתחייר פי צפרי פי האדה</li>
<li>אל סנה לעדה וגוה ואעצמהא אן מא ענדי מא ננפק פי האדה אלסנה וקד</li>
<li>חאל עלי מא כנת נערפה פי אל מהדיה מן אל מעישה ומא ענדי הון אכתר מן</li>
<li>צרף דינ' ונפקתה אללה תעאלי ידברנא וקד יבלגנא מא פי אל מהדיה מן אל חמס</li>
<li>ומן אל אמור אלדי לא ימכן שרחהא תם מן אלדי תערפה אני כנת מנאט באל</li>
<li>שיך אבו יעקוב צהרי נע תם מן חאל גרה אכותי ומכל מקום ורגע אלי מא</li>
<li>אשרת ביה עלי ונתק באללה תם יא מולאי חמל אל אהל וקד אכי צעפת</li>
<li>נפסי לאן אלשוקי אלדי אמלכה צאר גאיב עני ואללה יגמענא ויעשה למען</li>
<li>שמו תם ערפני עואץ אן לך ענדה גזל יעמל מנה מקטע וקד כאטבתה</li>
<li>עליה ומא אעלם מא בינך ובינה תכתב לי בדאלך לעמרי מא הו אל יום אלי פי</li>
<li>עאפיה תכתץ אפצל אל סלאם חרסה אללה ומן תשמלה ענאיתך אל</li>
<li>סלאם ומא כאנת למולאי מן חאגה ישרפני בהא וגאלב צני פי האדה אל</li>
<li>סנה אני מקים אעלמתך דלך ושלום וחיים יוסיפו לך וקד אנפדת לך מע</li>
<li>יחיי פאסי ז כתב מגלדה ערבי ושלום</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00020-00026/canvas/2">
                    
                    
                    
                        <h3>page b</h3>
                    
                        <ol>
<li>מולאי אל ואלד רבינו נהראי גדול הישיבה</li>
<li>ביר נסים וצל אטאל אללה בקאה ולייה נתן בן נהראי נע'</li>
<li>בן נתן נע'</li>
</ol>
                    
                </div>
            
        </section>
    </body>
</html>
