recto

אני כותב לך, אדוני ורבי הנכבד, ייתן לך אלוהים אריכות ימים ויתמיד את עזרתו לך ואת שלומך ואת חסדיו לך ויכה
את אויביך, מן הבית, בראש חודש ניסן, יחתום אותו אלוהים עליך במיטב חותמו ויקבל (את תפילות)
המועד, יהיה לברכה, תזכה שנים רבות שש שמח; אני מתגעגע אליך; יקרב אלוהים את פגישתנו
המשמחת בחסדו ובטובו. אודיעך, אדוני, שהגיע מכתבך, ועניתי עליו בידי אבן נציר
ועם המכתב דינר פורים של בני בבת עיני, נסים, ייתן לו אלוהים אושר בחייך למענו עד אשר 
תגיע ונגיע לגביו לדברים שישמחונו, ברצון האל; כתוב לי אם הגיע אליך. ועוד אדוני: פקדה 
את עואץ מחלה נוראה, וחששתי לו, עד אשר, תודה לאל, באה הפוגה;
כבר לקחתי בשבילך ממנו את שני המעילים ונתתים לאבו אלעלא אבן אלשויכיה. אחר כך הוא 
הודיע לי שכתבת אליו בדבר השמן, אבל הוא לא מצא במה לשלוח אותו, על כן נתתי לו כד 
מאצלי ומילאתי לך אותו, וגם הוא נמצא עם אבן אלשויכיה. עוד אמר, אדוני ורבי,
שיש לך אצלו ספרים ערביים, ואמר לי: שלח לו אותם, בלי ארגז; לקחתי אפוא ממנו ז' ספרים 
מכורכים בעור ואבקש בנוגע אליהם את אדוני יחיא אלפאסי, שבטובו יוביל אותם. עוד כתבת, אדוני, 
על דבר הנייר. אמר עואץ: זה שהיה לו אצלי כבר נגמר לו. הכרכום נמצא עם
ר' ישועה; כבר שלחתי לך אדוני לפני כן עמו שתי חבילות נייר שאמי מאלסגלת. אם
הוא טוב, אלך ואקח לך ממנו. עוד לידיעתך, אדוני: אני אובד עצות במסעי
השנה, מכמה סיבות, והנכבדה שבהן שאין לי להוצאות השנה.
התרחש עמי בענייני הפרנסה במַהְדייה מה שכבר הודעתי לך, וכאן אין לי יותר מאשר
דינר בכסף קטן וכבר הוצאתיו; אלוהים יתעלה יכוון אותי, ועוד נודעים לנו דברים על החמס אשר במהדייה,
דברים שאין לפרטם. ועוד דברים הידועים לך: הייתי מקרובי
האדון אבו יעקוב, (כי היה) גיסי, נ"ע, וגם על פי היוחסין של אבוֹתֵי. מכל מקום ירשתי מה 
שפירט למעני, ובאלוהים נבטח. אחר כך, אדוני, התפזרה המשפחה. אני נשבע באבי, כבר אין לי כוח עוד,
כי הרכוש המועט שהיה לי כבר אינו שלי; אלוהים יגן עלי ויעשה למען
שמו. עוד הודיע לי עואץ שיש לך אצלו מטווה ויעשה ממנו מעיל, וכבר דיברתי עמו
עליו, אבל איני יודע מה בינך ובינו, כתוב לי זאת. חי נפשי, הוא היום
בריא לגמרי. קבל נא את מיטב דרישות השלום, ולברהון, אלוהים שומרו, ולכל הנתון להשגחתך
דרישות שלום; ואם יש לך, אדוני, צורך לקנות משהו, כבדני בו; נראה לי שאעדיף
השנה לשהות (כאן), זאת לידיעתך. ושלום וחיים יוסיפו לך. שלחתי לך עם
יחיא פאסי ז' ספרים ערביים מכורכים בעור. ושלום. 

verso, address
לאדוני אבי, רבנו נהוראי גדול הישיבה בי"ר נסים זצ"ל, ייתן לו אלוהים אריכות ימים. עבדו נתן בן נהוראי בן נתן נ"ע.