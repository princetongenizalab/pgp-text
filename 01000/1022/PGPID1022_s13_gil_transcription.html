
<html>
    <head>
        <title>Transcription of Letter: T-S 13J20.26</title>
    </head>
    <body style="max-width: 860px; margin: auto">
        <h1>Transcription of Letter: T-S 13J20.26</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00020-00026/canvas/1">
                    
                    
                    
                        <h3>recto</h3>
                    
                        <ol>
<li><span lang="he">כתאבי אטאל אללה בקא מולאי אלשיך אלאג'ל ואדאם תאידה וסלאמתה ונעמאה וכבת&nbsp;</span></li>
<li><span lang="he">אעדאה מן אלמסתקר מסתהל ניסאן כתמה אללה עליך באחסן כאתמה וקבול אל&nbsp;</span></li>
<li><span lang="he">מעוד(!) אלמבארך תזכה שנים רבות שש שמח ושוק אליך קרב ללה אלאגתמאע</span></li>
<li><span lang="he">אלסאר במנה וג'ודה &nbsp; &nbsp; &nbsp; &nbsp; אעלם מולאי וצול כתאבה וג'אובתה עליה ביד אבן נציר&nbsp;</span></li>
<li><span lang="he">ומע אלכתאב דינ' פורים ולדי וקרה עיני נסים אסעדה אללה בחיאתך לה אלי אן&nbsp;</span></li>
<li><span lang="he">תבלג' ונבלג' פיה מא נסר ביה אן שא אללה תכתב אלי בוצולה אליך תם יאמולאי לחק&nbsp;</span></li>
<li><span lang="he">עואץ' וגע אן עצ'ים וכנת כאיף עלי[ה] אלי אן חב אללה תעאלי ווגד ראחה&nbsp;</span></li>
<li><span lang="he">וקד אכדת לך מנה אלמקטעין ואעטיתהם אלי אבו אלעלא אבן אלשויכיה תם&nbsp;</span></li>
<li><span lang="he">ערפני אן כתבת אליה פי זית ולם יג'ד פי איש יחמלה פאעטיתה פקאעה מן&nbsp;</span></li>
<li><span lang="he">ענדי ומליתהא לך והי איצא צחבה אבן אלשויכיה תם דכר מולאי אלשיך אן</span></li>
<li><span lang="he">לך ענדה כתב ערבי פקאל לי תחמלהא בלא צנדוק פאכדת מנהא ז' כתב</span></li>
<li><span lang="he">מג'לדה ואנא אסל פיהא סידי יחיי אלפאסי לעלה יחמלהא תם דכרת יאמולאי</span></li>
<li><span lang="he">אלכאג'ד וקד קאל עואץ אלדי כאן לה ענדי אנפרג לה אלזעפראן צחבה</span></li>
<li><span lang="he">ר' ישועה וקד כנת אנפדת למולאי מעה דסתין כאג'ד שאמי מן אלסג'לת פאן</span></li>
<li><span lang="he">צלח מצת אכדת לה מנה תם אעלם מולאי אני בקית מתחייר פי צפרי פי האדא</span></li>
<li><span lang="he">אלסנה לעדה וגוה ואעצמהא אן מא ענדי מא ננפק פי האדה אלסנה וקד</span></li>
<li><span lang="he">חאל עלי מא כנת נערפה פי אלמהדיה מן אלמעישה ומא ענדי הון אכתר מן</span></li>
<li><span lang="he">צרף דינ' ונפקתה אללה תעאלי ידברנא וקד יבלג'נא מא פי אלמהדיה מן אלחמס</span></li>
<li><span lang="he">ומן אלאמור אלדי לא ימכן שרחהא תם מן אלדי תערפה אני כנת מנאסב אל</span></li>
<li><span lang="he">שיך אבי יעקוב צהרי נ''ע תם מן חאל ג'דה אבותי ומכל מקום ורגע אלי מא</span></li>
<li><span lang="he">אשרח ביה עלי ונתק באללה תם יאמולאי חמל אלאהל וקד וחק אבי צעפת</span></li>
<li><span lang="he">נפסי לאן אלשוי אלדי אמלכה צאר ג'איב עני אללה יג'מעני ויעשה למען</span></li>
<li><span lang="he">שמו תם ערפני עואץ אן לך ענדה ג'זל יעמל מנה מקטע וקד כאטבתה</span></li>
<li><span lang="he">עליה ומא אעלם מא בינך ובינה אכתב אלי בדלך לעמרי מא הו אליום אלי פי</span></li>
<li><span lang="he">עאפיה תכתץ אפצ'ל אלסלאם וב[רהו]ן חרסה אללה ומן תשמלה ענאיתך אל</span></li>
<li><span lang="he">סלאם ומא כאנת למולאי מן חאג'ה ישרפני בהא וג'אלב צ'ני פי האדה אל&nbsp;</span></li>
<li><span lang="he">סנה אני מקים אעלמתך דלך ושלום וחיים יוסיפו לך וקד אנפדת לך מע&nbsp;</span></li>
<li><span lang="he">יחיי פאסי ז' כתב מג'לדה ערבי ושלום</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00020-00026/canvas/2">
                    
                    
                    
                        <h3>verso, address</h3>
                    
                        <ol>
<li><span lang="he">מולאי אלואלד רבנו נהראי גדול הישיבה&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ולייה נתן בן נהראי בן נתן נ''ע</span></li>
<li><span lang="he">ביר' נסים זצ''ל אטאל אללה בקאה</span></li>
</ol>
                    
                </div>
            
        </section>
    </body>
</html>
