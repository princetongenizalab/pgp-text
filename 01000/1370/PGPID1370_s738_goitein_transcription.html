
<html>
    <head>
        <title>Transcription of Letter: T-S Misc.25.124</title>
    </head>
    <body style="max-width: 860px; margin: auto">
        <h1>Transcription of Letter: T-S Misc.25.124</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-MISC-00025-00124/canvas/1">
                    
                    
                    
                        <ol>
<li>כתאבי אליך יאסידי ואלעזיז עלי אטאל אללה בקאך ואדאם עזך ועלוך ונעמך</li>
<li>מן אלקדס אלמבארך דרכנא אללה ואיאך בנאה ועמארתה בכל ישראיל (!)</li>
<li>ינם אלגמעה לי בקין מן טבת ען חאל סלאמה ונעמה ושכר ללה [אלדי]</li>
<li>דרכני דלך אלוקת ודלך אלמשאהדה אלגלילה אסל אללה תעאלי אלתופיק</li>
<li>לנא וכל ישראיל (!) ברחמתה במא קאל שובו אלאי (!) ואשובה אליכם</li>
<li>אללה תעאלי הו אלגפיר אלרחים וקד תקדמת כתבי אליך יאסידי מן</li>
<li>אבו אלביס דפעתין ותלתה ומן אלרמלה ארגו וצול דלך אליך ולם</li>
<li>[ארא] לאחדהא גואב ארגו שגל כיר אשגלך אללה בה במא אנך</li>
<li>יאמולאי אחיאך אללה מעצוד וקד וצלת יאמולאי אלי קדס סאלם פי</li>
<li>אלעאפיה פי גמסי (!) בעד משקה עצימה ותלג אכדנא פי אלטריק וכאן</li>
<li>אלעאקבה אלי כיר לאן מן אמל כיר לקיה ואללה לם יציע ועדוה (!)</li>
<li>[ו]כאן עאקבה דלך כיר וצלת סאלם יום אלה אלמאצי מן אלגד מן שבת</li>
<li>ואנא יאסידי נלתמס אלטיאר ונעמל עלי אלנזול אלי אלרמלה ומא</li>
<li>נעלם יאמולאי מא נקים לאן אלבלד אכדה מטר עטים ותלג וקאם אל</li>
<li>מטר קריב מן ד איאם וקד כנת יאמולאי תפצלת עלי עבדך</li>
<li>ב[מ]א [ועד]תני בה מן אמר שרא אלג אעדאל כתאן וקד תקדם מני</li>
<li>אלכתאב אלדי מן אלרמלה ואנא נסאל מולאי אחיאה אללה פי דלך</li>
<li>אללה תעאלי יחסן גזאה ויעין עלי אלמכאפה ואלחואיג ואריד פי</li>
<li>הדא אלוקת סלף ואלפאץ לא ילסק פנחב מן מולאי שרא</li>
<li>הדה אלג אעדאל כתאן מן אלדנאניר אלדי ענדה ומא יקבצה מן סידי</li>
<li>אבו עמראן מוסי בן אבו אלחיי נע תמן אלכ זקא זית [אל]באקי עלי</li>
<li>יקבצה מן סידי אבו עלי חסון בן יחיי נע וארגו אן לא יבקא שיא</li>
<li>[ואנ]מא אתכאלי עלי אללה תעאלי ועליך וליס יתם אן שא אללה</li>
<li>אלספר //אלי מן// אללה ומנך ונחב לא תפרט לאן מא נעלם מא נקים</li>
<li>ואלחמד ללה מן קבל ומן בעד והו אלדי יסאהל עלי באל</li>
<li>אגתמאע במולאי אלשיך ואלדי אחיאה אללה קבל פראר הדה</li>
<li>אלדניא וחק אבי יאמולאי אן אלגרץ פי אלסיר אלי אלגרב</li>
<li>אלי לרויתה אללה תעאלי יעין דלך ואמא אלרזק ואלפרג בידה</li>
<li>ומא עמלתה יאמולאי אנת אן שא אללה מתאב עליה דניא ואכרה</li>
</ol>
                    
                        <h3>Right margin is completely torn. It is possible to read:</h3>
                    
                        <ol>
<li>יאמולאי... ענדה... אלחאגה הי אול</li>
</ol>
                    
                        <h3>Top Margin</h3>
                    
                        <ol>
<li>ידעא לך בכל</li>
<li>מוצע אללה</li>
<li>תעאלי יגעלך</li>
<li>הכדא אבדא</li>
<li>כמא //קאל// טוב</li>
<li>שים (!) מן</li>
<li>שמן [[ש]]</li>
<li>טוב</li>
<li>פללה</li>
<li>אלחמד</li>
<li>לדאלך</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-MISC-00025-00124/canvas/2">
                    
                    
                    
                        <h3>Verso</h3>
                    
                        <ol>
<li>הדא אלאסם אלטיב פמא תבאן לי ואנת תעלם יאמולאי [אחיאך]</li>
<li>אללה אן אלאנסאן לא ינאל אבדא אלי הדא אלאסם אלטיב</li>
<li>פאללה תעאלי לא יזאולה ענך ולא ען ולדך בעדך וי[ע]זך</li>
<li>אלי גמיע אלאצדקא אלאכואן וסאיר אלכלק ואן יגעלך אבדא</li>
<li>מלגא לגמיע אלכלק כמא אנך אהלה וקד גמני יאמולאי מא</li>
<li>וצל בה כתאבך למולאי אבו אלפרג רבי [[ ]] //אבון// אלקאבסי במא</li>
<li>[ט]רא עלי מולאי אבו אלפרג ישועה אללה תעאלי יגעלה לה</li>
<li>כפארה וסליחה וחין כאנת אלעאקבה אלי כיר פהי אלנעמה</li>
<li>פללה אלחמד פנחב מנך תקריה סלאמי ומן דכל ענה קלבי מן</li>
<li>אבו זכרי יהודה אבן אלעצפורה בופאתה אללה תעאלי ירחמה</li>
<li>ויגעל מאואה גן עדן ויכתם עלי קלוב אהלה באלצבר</li>
<li>ויכאלינא ואיאך פי הדה אלדניא אלמות פי אלגרבה לאנה וחק אבי</li>
<li>צעב וכיף אן יאמולאי הו שין לא בר מנן ואנמא הו מא בין</li>
<li>מקדם ו[מ]אכר אללה תעאלי יטול עמרך ויח&gt;ר&lt;סך עלי אלאצדקא</li>
<li>דלך אלמהם וקלבי וחק אבי יאסידי מעלק מן גהתך ומן גהה</li>
<li>אכבארך אלדי גאבת עני אללה תעאלי יעלמני ענך כיר וארגו אן</li>
<li>כתבך מני באלקרב ונחב מן //מולאי// ירוג עלי בכתאב לעזקלאן (!) לענד</li>
<li>למולאי (!) אבו יצחק אברהם בן אלתלמיד אחיאה אללה לעל נגדה ענדה</li>
<li>[יכו]ן מא עלי קלבי קליל ולעל יכון צחבתה כתאב מן סידי אבו עלי</li>
<li>חסין בן יחיי נע באלאכבאר ומא יטלע מן אלגרב ולעל וצל פיג אלי מצר</li>
</ol>
                    
                        <h3>Top Margin</h3>
                    
                        <ol>
<li>[ואל]עגוז יאמולאי ואלדה סידי אבי אלסרור פי עאפיה וקד אגתמע</li>
<li>בהא [אל]חמדת אלדי רגע סידי אבו אלחסן והי תחת חאגה [ ]</li>
</ol>
                    
                        <h3>Bottom Margin</h3>
                    
                        <ol>
<li>לסידי ומולאי אבי יחיי אידה אללה ונצרה מן שאכר תפצלה שלמה בר משה</li>
<li>ברחמתה בר יצחק נע</li>
<li>נהראי בר נסים נע אללה וליה ונאצרה ספאקצי ישע רב</li>
</ol>
                    
                        <h3>Upside-Down</h3>
                    
                        <ol>
<li>لسيدي وموﻻي ابي يحيي ايد٥ الله من شاكر٥ تفضله حسين بن موسى ابن</li>
</ol>
<p>اسحق المغربي السفاقصي</p>
<ol>
<li>[نهرا]ي بن نسيم المغربي الراب الفسطاط يصل الفسطاط ان شاء الله</li>
</ol>
                    
                </div>
            
        </section>
    </body>
</html>
