
<html>
    <head>
        <title>Transcription of Letter: T-S 24.49</title>
    </head>
    <body style="max-width: 860px; margin: auto">
        <h1>Transcription of Letter: T-S 24.49</h1>

        <p>S. D. Goitein, <em>Palestinian Jewry in Early Islamic and Crusader Times‎</em> (in Hebrew) (Jerusalem: Yad Izhak Ben Zvi Publications, 1980).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00024-00049/canvas/1">
                    
                    
                    
                        <ol>
<li>בשמך רחמנא</li>
<li>וצל כתאב מצלאי אלפרנאס אלסיד כב גד קד מר ור עלי הכהן הפרנס</li>
<li>נאמן בית דין הגדול אהוב הישיבה נטר מן שמ ביר חייא הכהן</li>
<li>המומחה תנצבה ווקפת עליה ופהמת גמיע מא תטמנה מן אלעתאב</li>
<li>ושכ[ר]ת תפצלה ואהתמאמה באעלאמי מא יגרי ואנא אקוץ להו</li>
<li>מגי[בא ענה]א שבועה גמורה אן הו עאד כתב בשי אן ידעי בה מן</li>
<li>לגה עבד לא כאתבתה וחק ראש הישיבה לאן מנזלתה ענדי שהד</li>
<li>אללה אגל מנזלה תם אנני אעתקד להו מן אלאיאדי ואלתפצל במא</li>
<li>אדא תפכרת פיהא עאודת באלסואל אלי אללה אן ינהצני במכאפאתה</li>
<li>ויעינני עלי אדא בעץ גזאיאה לאבאל אנה כבת אללה אעדאה</li>
<li>יכלפני מן אלאמור אלדי אנפר מנהא מן מתלה ותשגל פכרי</li>
<li>לאנה כבת אללה אעדאה ענדי ואלשאהד אללה אקול כמא כנת</li>
<li>אקול ואשרחה איצא מכצוצא בכט פי מנזלה ואלד גליל ומא</li>
<li>חסבת עליה אלא אנה למא עלם מחבתי פיה ואעתקאדי פי גלאלתה</li>
<li>ואכראמה ושהותי תואתר כתבה וקצא אגראצה ועלם מן נפסה</li>
<li>אנה כתיר אלאשגאל גדא ראד אן יגעל לי טריקא לא אכאתבה</li>
<li>ויבקא אלברא מני לא מנה לאנה חרסה אללה יעלם מחבתי</li>
<li>פיה ותנאיי ענה ואקול עלי סביל אלגמלה בקסם אלמולא</li>
<li>אנני אדא ראיתה בחלום אנתבה זאיד אלשוק משתגל אלקלב</li>
<li>מפתכר תם אני נהארי יתקטע אדא גלסת מע אלנאס פי וצפה</li>
<li>לעמרי מע מן צנית(?) מקאדיר אלנאס ולולא אנני לא אתר</li>
<li>ולא תטאועני נפסי אן אדעו באלסכני מעה פי מצר אבדא</li>
<li>לאגל פרקה בית אלוהינו וסידנא לקד כנת אדעו ולא</li>
<li>תט/א/ועני איצא אן אדעי לה באלזואל מן בין ידי מו/א/ליי אלריסא</li>
<li>חפצהם אללה ואיצא תכמיל מסאר קלבה לכנת אדעי בכונה</li>
<li>ענדנא בלא אנא אקול קולא מטלקא אסאל אלמולא אן לא</li>
<li>יצרפה מן הדא אלעאלם ולא לי איצא אלי אן נגתמע מרה</li>
<li>אכרי כמא יראה הו יתב שמו לנא גמיעא מן אלמצלחה</li>
<li>והוא ישמע ממכון שבתו מן השמים ויעשה כרוב רחמיו</li>
<li>וכן יהי רצון נתח סלה</li>
<li>ואמא קולה כבת אללה אעדאה פי כבר מא כאן אסתקר מע חצרה</li>
<li>מולאי אלמעולה פי אמר אלכתב פאנא מחק אנני מא כתבת</li>
<li>כתאבא לא אנא ולא חצרה סידנא ראס אלמתיבה בעד דלך ע[לי</li>
<li>יד אחד אלא עלי יד רסול מעה כתב וכאלאת פכתבת עלי</li>
<li>ידה עדה כתב אסאלה פי אן יתפצל ויעינה עליהא פקטא (=פי קטאהא)</li>
<li>ומעה רזמה פיהא נסכה ועדה כתב אלי חצרתה ואלי אלקהאל</li>
<li>מן סידנא ואסם אלרסול עזריה בן צמח בן אחו[ת] שאול מן אצחאבנא</li>
<li>אלקראיין ואמא אמר אלכתאב אלדי וצל עלי יד בן אלזמלוט</li>
<li>כזאה אללה עלי אפעאלה דלך כאן לה מעה נחו תלאתה סנין ודלך</li>
<li>אנהו כתבה לה סידנא אלי נואחי דמשק והו רק כביר וכתב</li>
<li>אן אכרה פי ורק חמר מן עאם אלאול ואנא וגע כאנת מעה</li>
<li>ואלדליל עלי דלך פיהא אמור תנבי ען דלך אלוקת אמא אנא</li>
</ol>
                    
                        <h3>Right margin:</h3>
                    
                        <ol>
<li>או סידנא מא כתבנא</li>
<li>כתאבא מגדדא פיגב אן יעלם</li>
<li>דלך תם ישרחה לחצרה אלמולא אלמעולה</li>
<li>ואמא אפעאלה פהי כדא דאים עלי מא אכבר</li>
<li>בה פי אלבלאד ואללה יכלצנא ממנו ומכיוצא</li>
<li>בו וקד סמענא סמאעא מא נעלם לה צחה</li>
<li>אנה קד מאת אן כאן לדלך צחה יבאדר</li>
<li>באעלאמנא ואיצא סמענא אן ר יעקב</li>
<li>הכהן ביר משה אלדי הו אלשיך</li>
<li>אבי סהל תופי אן כאן לדלך</li>
<li>צחה יעלמני לאכתב אעזי</li>
<li>סידי אלשיך אבי עמראן מתפצלא</li>
<li>//ויעלמני אסם ואלדה אעני אלשיך אבי עמראן//</li>
<li>ואמא אמר אלעכאוי פחקא</li>
<li>אן תבת פיה קול אואילנא</li>
<li>כל המבעט בייסורין ייסורין</li>
<li>נחזקין עליו עתה אל תתלוצצו</li>
<li>פן יחזקו מוסריכם וקאלו</li>
<li>אלאואיל עבדונה</li>
<li>עבה עבדונה</li>
<li>קליעא וקול</li>
<li>אלמשורר</li>
<li>דוד עליו</li>
</ol>
                    
                        <h3>Upper margin:</h3>
                    
                        <ol>
<li>השלום ויאהב קללה</li>
<li>ותבואהו ולא חפץ בברכה ותרחק</li>
<li>ממנו וגמ בלא אעתרף למולאי אלמעין</li>
<li>לי פימן אטלבה יתעלה שבחו וארגו אן יתם</li>
<li>מא קאלוה אואילנא זל כל שנתנו חכמ עיניהם</li>
<li>בו או מיתה או עוני פקד צח או עוני תם דאם</li>
<li>אלסכט ואקול קול אן לא שך פיה אן אללה</li>
<li>א . . א יקאצצה לאני אסתחק גאיה אלקצאץ</li>
<li>ליצח במלאות ספקו יצר לו כל יד עמל</li>
<li>תבואנו ואמא אמר</li>
<li>אלעיד יהא פדיון לנגידנו</li>
<li>ויהי רצון להציליהו</li>
<li>מכל מגור</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00024-00049/canvas/2">
                    
                    
                    
                        <h3>Verso:</h3>
                    
                        <ol>
<li>ואמא ניאבתה פי אמר אל . . ן פלא עדמתה ולא כלות מנה ואמא אמר</li>
<li>אלואצל מן בלאד אלאפרנג פאסאלה אן יסאל מולאי אלמעולה אן</li>
<li>יכתב יכברני גמיע צפאתה ואמא אמר ר . דוד(?) פאללה יופק כל עושי</li>
<li>רצוני ואמא סידי אבי כתיר אפרים אסאל אלהי ישראל</li>
<li>אלנאמן אן ירי שמחתו וחופתו ויזכיהו לעמוד לשרת על גבי מזבח ולהקריב</li>
<li>קרבן לשם רצון ואן ימיצאיהו חן ורצון וכל אשר יעשה . . . . . לחיים</li>
<li>עם הכתוב לחיים מולאי אלפרנאס אלסיד אלנאמן מכצוץ באתם</li>
<li>אלסלאם וסידי אבי כתיר מכצוץ באתם אלסלאם וגמיע מן תחוטה ענאיתהא</li>
<li>עוצם עוז יקר שלום כהנני נותן לו את בריתי שלום יום הגעת הכתב</li>
<li>יום ראשון שמונה ימים לירח כסליו סימן טוב מולאי אכי אלרייס</li>
<li>אלששי יכצה באתם אלסלאם ולחמודו יחיה נצח סלה</li>
<li>אביתר הכהן הרביעי בן גאון נין גאון זצל</li>
<li>פני אלוהיו ימצא חן וכבוד</li>
<li>אסאלה אכצאץ סידי אבי עלי חסן בן כלב באתם אלסלאם ואסאלה אן יתפצל</li>
<li>ידכרה אמר אלנטע ואיצא יתפצל מולאי עלי ויתרדד אלי ענד ח[צרה</li>
<li>אלשיך אבי נצר בן אלפרג ויאכד אלסגל אלדי ללמקאדסה בלא תאכיר</li>
<li>ומולאי אלחבר אלסיד ר עלי יכצה באתם אלסלאם ושלום אן שאללה פקד אקלקוני</li>
<li>ושלום</li>
</ol>
                    
                </div>
            
                <div data-canvas="https://geniza.princeton.edu/documents/1805/iiif/canvas/1/">
                    
                    
                    
                        <h3>Verso, address:</h3>
                    
                        <ol>
<li>. . . . . . الجليل ابو الحسن علون بن يعيش</li>
<li>ادام الله بق]اه و . . . . ه وتاييده ونعماه وتمكينه وكبت اعداه</li>
</ol>
<ol>
<li>شاكره لا عدمته . . . . . . . . . .</li>
<li>امانة وفرج(؟) ان شا الله عز وجل . . .</li>
</ol>
                    
                </div>
            
        </section>
    </body>
</html>
