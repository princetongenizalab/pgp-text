
<html>
    <head>
        <title>Transcription of Letter: T-S Ar.53.37</title>
    </head>
    <body style="max-width: 860px; margin: auto">
        <h1>Transcription of Letter: T-S Ar.53.37</h1>

        <p>S. D. Goitein, <a href="https://www.jstor.org/stable/23416068">"The Jewish Communities of Saloniki and Thebes in Ancient Documents from the Cairo Geniza‎"</a> (in Hebrew), <em>Sefunot: Studies and Sources on the History of the Jewish Communities in the East‎</em> 11 (Jerusalem, Israel: Yad Izhak Ben Zvi / יד יצחק בן-צבי, 1971), 9-33.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-AR-00053-00037/canvas/2">
                    
                    
                    
                        <h3>Verso</h3>
                    
                        <ol>
<li>מע צביה [[נ]] צגירה ולהא חט ואיצא אליהוד מא</li>
<li>יתחשוני ומא ענדי שי נכרג בה אליכם ואנא פי</li>
<li>ג נפוס ואכשא אן נתקל עליכם ואכתר מא</li>
<li>בשרתמוני אנכם מא תחתאגו אלי הקבה לא</li>
<li>יחווגכם לאחד סואה ואנא מע עמאי וצעף</li>
<li>קואי אלדי רמאני פי הדה אלגורבה מא צייעת</li>
<li>ואנא פי אלף נעמה ואלחמד ללה מוכלי אלמונה</li>
<li>בפצל מחבוב מכרום מן כל מן יכאף אללה</li>
<li>ויתקיה ומן כל מן יפהם ויעקל. ומא בקי פי שי</li>
<li>גיר אללסאן ואלקלב מסמוע אל קול אלצלאה ענדנא</li>
<li>פי אלבית בחזאן לילה אלסבת ויום אלסבת ולילה</li>
<li>אלאחד ועלי אן גמעה ...סלוניקי קד אנסתהם</li>
<li>נאס אפאציל מא קדר אחד מנהם יציבנא פי</li>
<li>גלט לא בדיני ממונות ולא בדיני נפשות ולא (פן)</li>
<li>פן מן אלפנון וליס לי מוגעה אלא פירקתכם</li>
<li>ואלדי אסתחלפתמוני פי כתאבכם סאעה אנא</li>
<li>[[נ]] נקרא כתאבכם לא נבקא אללה אללה לא תעודו</li>
<li>למא[...] לאני אקדם מנכם לדלך אלף מרה</li>
<li>ולא [...] מא /לי/ קודרה ואשהד עליך אללה יאולדי.</li>
<li>אן [...] ...פי צהרך אבי אלחסן ......</li>
<li>בי [...] אלפרח אלשדיד וצהר לי מן כתאבה אנה מן</li>
<li>אבנא אלנאס ותחסן אלעשרה מעה ומע צהרך</li>
<li>אלאכר ומע מא אנא מא ראינא לה כתאב ומע</li>
<li>אכואתך ומע אמך ומע בנתנא צאנהא אללה</li>
<li>ומע בית חמאך ותקרי אלכל סלאמי להם</li>
<li>ולאולאדהם יהיו הכל מבורכים מן הקבה</li>
<li>ויהיו לשם ולשארית ואעלמת יא ולדי אסמעיל</li>
<li>בשנת מח מא ופא אלניל וקלבי פזעאן ומא</li>
<li>לי לא ליל ולא נהאר ולמען יי תשתהד ותכתב</li>
<li>אלי בסלאמתכם ובאסם צהרך אלאכר</li>
<li>ובאש מעישת כל ואחד מנכם ותקרי סלאמי</li>
<li>עלי חמוך(!) ותערפני מן הוא(!) מן אלחברים</li>
<li>ויכון כתאבך אלי עמראן בן נחום ללאסכנדר[י]א</li>
<li>והו ינפדה (אלנ) אלינא ויכון ענואנה אלי סלוניקי</li>
<li>אלכניסת אלפוקאניא דאר שבתי בן מ משה</li>
<li>מטאקלא הראש ואשהד עליך אללה יאולדי</li>
<li>לא תפרט פי טלב אלעלם ותם אני אעגב מנך אלדי</li>
<li>לם תציב מן יכתב לך כתאב אלא דפעה ונסית</li>
<li>אלדי נכתה פי דמשק וחדא ותם יאולדי</li>
<li>נקול אן אשגאלך ען טלבה" אלעלם</li>
<li>נסית תרסם אלכתב וכיף כאן יכאתבנא ראס אלמתיבה</li>
<li>יכאתבנא בסם וליכן</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-AR-00053-00037/canvas/1">
                    
                    
                    
                        <h3>Recto</h3>
                    
                        <ol>
<li>ברוחה אערף אלדי כאתבנא בתלך אלמכאתבה ותם</li>
<li>אללה שאהד עלי יאולדי אן מא מסכני ענך פי אלאול</li>
<li>אלא אן מא כאן בידי שי נרגע בה אליכם ואנתם תעלמו</li>
<li>בי וקת כאן יתגמע בידי שי מא כנת אבקי ענכם</li>
<li>ואחדה למחבתכם ושפקתי עליכם ותאניה טמעי</li>
<li>עוזי אדפן עצאמי פי אלקדס אד עלי הדה אלשהוה</li>
<li>תרכת נחלת בית אבותי ונפרדתי מהם וכאן פי וקת</li>
<li>מא רציה אללה אד לי אליום כו סנה מד כרגת מן</li>
<li>ענדכם מה הדית פי מוצע ואחד תלתין שהר ולא</li>
<li>(כאן) אגתמע בידי שי נסהם באלכרוג אליכם גאני כבר</li>
<li>...באלאסף אנה קד אחתרק הו וכל מן כאן מעה</li>
<li>וכליתכם משתרכין מעה דאך אלוקת חאלת ידי מן אל</li>
<li>נפקה ואיסת מן דיאר אלמסלמין ומאתת אלצבייה</li>
<li>אלראבעה והפת אלאתראך אלי שרקי אלרוום והרבת</li>
<li>מן קדאמהם אלי גרבי אלרום נסרי ובדא בצרי יצעף</li>
<li>מדה ה סנין ינזל דרגה דרגה מן בעד דלך לם אטן</li>
<li>הדה אלצבייה אלדי מעי יבקא לי סהם צ [...]...</li>
<li>עאלם יעלם .....אכרי ועלי אן [כתי]ר מן</li>
<li>אלשבאב יטלבוהא ולם תגיב ואחד מנהם אלי מגי</li>
<li>כתאבך וכתאב אבו אלחסן צהרך ואנתם תסתחלפוני</li>
<li>אן מא אבקי מן בעד נצר אלי כתאבכם אשאהד</li>
<li>אללה אן מא קרית עלי כתבכם אלא ואנא מא לי קדרה</li>
<li>אן אכרג מן אלבית לבאב אלדאר אלא וימסכוני ואנא</li>
<li>עלי צפה מן תקל סמע וצעף חאל ולו ראיתני הרבת</li>
<li>מן קדא[מ]י מסירה" שהר מע אלכטר אלעצים אלדי</li>
<li>פי אלטריק וכלפה ופזעי עלי שיבתי ומן מעי ועלי</li>
<li>אן אלדי מעי תשתהי אלכרוג ולא תכאלפני פי הדא</li>
<li>אלפן מע כיפתי אני לא אתקל עליכם אנא ומן מעי</li>
<li>אד אנת תעלם אן מא שיימי מן גמע אלמאל אלא אדא</li>
<li>אגתמע מעי שי אכלתה ואללה אללה יאולדי לא תטן</li>
<li>בי כלף הדא אלטן ולא תהרהר אחרי מידת הבורא</li>
<li>ולא תלפת אלי אקואל בני דור אחד אלדי כרגו מן</li>
<li>ענדנא אלדי אכבר מן פיהם אציבו פי פנון אחתשם</li>
<li>אדכר[ה]א אחרי ואוכד אכאתב בהא ויא בני מא</li>
<li>תרגע אלי עקלך ואלי מא קראתה וקד כנת בן יג סנין</li>
<li>ידהלהם עקלך ומא תעלם אן הדה אמור סמאויה</li>
<li>מא לאחד פיהא שי ואסתדל מן אכיאתך ומן</li>
<li>ס[לאם]</li>
<li>נפסך פי אלקאהרה כליתכם או מאלכם וקראת ש[לום]</li>
</ol>
                    
                </div>
            
        </section>
    </body>
</html>
