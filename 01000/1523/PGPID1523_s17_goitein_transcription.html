
<html>
    <head>
        <title>Transcription of Letter: T-S 10J17.21</title>
    </head>
    <body style="max-width: 860px; margin: auto">
        <h1>Transcription of Letter: T-S 10J17.21</h1>

        <p>S. D. Goitein, unpublished editions (Nahray‎ b. Nissim archive).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00017-00021/canvas/1">
                    
                    
                    
                        <ol>
<li>כתאבי יא שיכי וסידי ומולאי אטאל אללה בקאה</li>
<li>ואדאם סלאמתה וסעאדתה ונעמתה</li>
<li>לי מדה מא וקפת לה עלי כתאב אללה ת"ע</li>
<li>יגעלה פי חיז אלסלאמה ויגעל ולדה</li>
<li>וקד אנפדת אליה עדה כתב אלי אן גא</li>
<li>אבו עמראן אל מרגאני וערפני אכבארה</li>
<li>ואכבאר ולדה אללה ת"ע יגעלה פי חיז</li>
<li>אל סלאמה ודכר לי חאל אל זית אלדי כנת</li>
<li>אכדת לה עלי יד אלשיך אבו אל פרג</li>
<li>נסים בן אל רקי ובאללה מא ענדי מנה</li>
<li>כבר גיר אן אבו עמראן אל מרגאני</li>
<li>וקד אגתמעת מע אלשיך אבו אל פרג</li>
<li>נסים וקלת לה מן גהתה וקאל אנא כתבת</li>
<li>פי באבה נסתפתיה פי הדא וקאל</li>
<li>אן כאן בקי ענדה מנה שי ינפדה</li>
<li>ויאכד תמנה כיף מא אשתראה ובאללה</li>
<li>יא מולאי מא נצף לך מא גרי עליי פי</li>
<li>הדה אל סנה מן אל בטאלה ואל כסארה לא</li>
<li>חילה אל שכוה ללה וקד כלמת עזרא</li>
<li>מן גהת אל נפט וערצה סוא כ"ו דרהם</li>
<li>בעד אן באעו מנה בסדס דינ' מן</li>
</ol>
                    
                        <h3>(margin)</h3>
                    
                        <ol>
<li>חסאב</li>
<li>ג' דראהם</li>
<li>אל וקיה (?)</li>
<li>וקלת להם</li>
<li>לא תביעו</li>
<li>לה אלא</li>
<li>כדא באל</li>
<li>אואק</li>
<li>עלי</li>
<li>ידיכם</li>
<li>ואמא</li>
<li>כלוף</li>
<li>בן נבאה (נתאן ?)</li>
<li>קאל לי</li>
<li>מא גרי</li>
<li>עלי סידי</li>
<li>ממא</li>
<li>סבני</li>
<li>ואכד ערצי</li>
<li>והדדני</li>
<li>ואקואל בן</li>
<li>אסכנדראני</li>
<li>קאל מא ביני</li>
<li>ובינה</li>
<li>מעאמלה</li>
<li>וכא(ן)</li>
<li>הו לה</li>
<li>מעאמלה</li>
<li>מעה</li>
<li>וקד</li>
<li>קלת</li>
<li>לאבן עזרא</li>
<li>יכלמה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00017-00021/canvas/2">
                    
                    
                    
                        <h3>verso</h3>
                    
                        <ol>
<li>ואמא אבו אל מנצור אל דסתרי קד כלמתה</li>
<li>וקאל אנה בטאל וחלף אימאן עצימה</li>
<li>אנה מא יקדר עלי שי ולו כאן פי שגל או</li>
<li>פי מעישה למא כליתה ותקול לי ביע</li>
<li>אל כרז וקד עיית כם נערצה מא אצבח</li>
<li>מן ישתריה מני אודעתה פי מכזנך</li>
<li>ואמא אל צהריג מא סבבה פי מא</li>
<li>לאנני אתכלת חתי יגיני כתאבך במא</li>
<li>תאמר פיה באנני גבת אל צאנע ואוריתה</li>
<li>לה קאל לי יריד דינר ונצף פקלת כליה</li>
<li>חתי נשאורה ואל מחמודה קד וצלת לי</li>
<li>צחבת מימון ועיית כם נקול לך פי אל</li>
<li>בקיה תנפדהא אלי ולם נרי מנך גואב</li>
<li>ותערפני סער אל חואיג ענדכם לעל</li>
<li>נעול עלי אל טלוע ולא יכון בד מן גואב</li>
<li>כתאבי עלי כאצת רוחך אל שריפה</li>
<li>ואבו סעד ומנסובך אפצל אל סלם</li>
<li>ור' אברהם //ארייס// אפצל אל סלם</li>
</ol>
                    
                        <h3>margin</h3>
                    
                        <ol>
<li>ואבו אל כיר</li>
<li>יקרי אבו</li>
<li>סעד</li>
<li>ומנסובך</li>
<li>אפצל</li>
<li>סלם</li>
<li>ואנא</li>
<li>אברה(ם)</li>
<li>בן אבי</li>
<li>אלחי</li>
<li>נקריך</li>
<li>אל סל(ם)</li>
</ol>
                    
                        <h3>upside down</h3>
                    
                        <p>אלי סידי ומולאי אל חבר מן מחבה עואץ בן</p>
<p>גדול הישיבה חננאל נ"ע</p>
<p>נהראי בן נסים נ"ע</p>
                    
                </div>
            
        </section>
    </body>
</html>
