
<html>
    <head>
        <title>Transcription of Legal document: T-S 13J3.3</title>
    </head>
    <body style="max-width: 860px; margin: auto">
        <h1>Transcription of Legal document: T-S 13J3.3</h1>

        <p>S. D. Goitein, <a href="https://www.jstor.org/stable/23414416">"Wills and Deathbed Declarations from the Cairo Geniza‎"</a> (in Hebrew), <em>Sefunot‎</em> 8 (Jerusalem, Israel: Yad Izhak Ben Zvi / יד יצחק בן-צבי, 1964), 105-126.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00003-00003/canvas/1">
                    
                    
                    
                        <ol>
<li>שהדותא דהות באנפנא אנן שהדי דחתמות ידנא לתתא סוף צואה דא כן היה פי</li>
<li>יום אלארבעא אלסאדס ואלעשרין מן אייר דשנת אלפא וארבע מאה וחמשין וארבע שנין</li>
<li>לשטרות באלפסטאט רשותיה דאדונינו שמואל הנגיד הגדול יהי שמו לעולם דכלנא</li>
<li>אלי דאר אלשיך אבו אלמני אלעטאר אלאסכנדראני פוגדנא אבנתה סת אלאהל זוגה</li>
<li>אלשיך אבו נצר אלחלבי אלתאגר בעד צחה אלמערפה בהא מריצה מלקאה עלי</li>
<li>פראשהא ודהנהא חאצר מעהא ודהנהא תאבת עליהא ואוצת עלינא בלסאן פציח</li>
<li>ודהן צחיח וקאלת לנא אן ואלדי למא כתב לי הדה אלדאר אלכבירה אלתי והבהא</li>
<li>לי באלגויים אלתי בחבס בנאן מנד סנה ונצף אשרט עלי קבל כתיבתהא אן לא יכרג</li>
<li>מן אלדאר לא הו ולא ואלדתי ולא אכי אלשיך אבו אלסרור מן אלטבקה אלפוקאניה //ואבי פלא יברח מן אלטבקה טול איאם חיאתה//</li>
<li>מדה מא הם יחיו פי דאר אלדניא ואריד אן יפעל פי הדא אלשרט ולא יגייר אד</li>
<li>דלך בין ידי זוגי אלשיך אבו נצר כאן ואריד אדא קצי עלי אלמחתום אדפן פי אל</li>
<li>דאר הדה אלדי אנא פיהא ולא אכרג מנהא אלי חית ימות ואחד מן אהלי אמא</li>
<li>אבי או אמי או אכי ויכרגוני מע מן ימות ואלגאריה פוק מא הי לה בל ואלדתי</li>
<li>דפעת לי דנאניר אשתריתהא בהא ולהא בנת והי לואלדתי דוני וולדי יבקא</li>
<li>ענד ואלדתי עלי חאלה לא יפרק בינה ובינהם ולי עלי כלפי פי כל שהר דינארין</li>
<li>ונצף פי כל סנה תלאתין דינאר ואתני עשר ארדב קמח אנא אכלי לה מנהא</li>
<li>ארבעה אראדב ונצף דינאר פי כל שהר ינחט ענה יכון ידפע לולדי</li>
<li>מוסי דינארין פי כל שהר ותמאניה אראדב קמח אלסנה ואגרה אלטבקה אל</li>
<li>וסטאניה אלדי פיהא הבה סאכן יכון ברסם ואלדתי אלי חין יצל זוגי אד מעי בדלך</li>
<li>שטר אן אלכרא לי מדה גיבתה ואנא פאריד ישתרי לי כפן אד מא לי כפן</li>
<li>ארתצי בה ואריד ישתרא לי שקה דביקי ומעגר ומלאה ומכלף ונצאפיה</li>
<li>ברסם אלפראש וחזה יכון אלגמיע אלי כמסה ועשרין דינאר ותאבות תסע אלי י</li>
<li>דנאניר וינוחו עלי באלמסלמין ואריד בנת אכי אבו אלסרור לולדי מוסי</li>
<li>פלמא אוצת בדלך גמיעה בין ידינא געלת וכילהא רבנא אהרון הכהן [הזקן</li>
<li>הנכבד בן רבנא ישועה הכהן הזקן נע פי גמיע דלך פי וציתהא ופי אל[</li>
<li>בעדי ווצי עלי אבי ואמי פי מא אוציתה גמיעה פלמא [סמענא מא קאלת</li>
<li>אתבתנאה פי אלתאריך אלמקדם דכרה לתיהוי לזכו יש טרטוש [</li>
<li>ולא למילף מיניה והכל קיים וגעלת אלשיך אבו מוסי הארון אלכהן דנן נאמן עלי</li>
<li>גמיע מא יתולאה פי וכאלתה כשני עדים כשירים נאמנים מנה אלסבעה איאם</li>
<li>אלאבל אלדי לי באלכלפי הו אלוכיל עלי בן אכוה והכל שריר ובריר וקיים</li>
<li>ואעתרפת בין ידינא אן ליס להא פי אלבית שי וקד //קאלת אני// אברית אמי ואבי ואכי</li>
<li>אבי אלסרור מן גמיע אלדעאוי ואלמטאלבאת וליס לאחד אן יענתהם בימין מן</li>
<li>קבלי ואפילו חרם סתם ואפילו על ידי גלגול וקיים תלוי ביני שיטי קאלת אני וקיים</li>
<li>תלוי ואבי פלא יברח מן אלטבקה טול איאם חיאתה והכל קיים</li>
<li>יוסף הלוי בר תאבת נע שלמה בן נתן החבר נע</li>
</ol>
                    
                </div>
            
        </section>
    </body>
</html>
