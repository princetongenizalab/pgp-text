
<html>
    <head>
        <title>Transcription of Letter: T-S NS J14</title>
    </head>
    <body style="max-width: 860px; margin: auto">
        <h1>Transcription of Letter: T-S NS J14</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-NS-J-00014/canvas/1">
                    
                    
                    
                        <h3>TS NS J 14, ed. Gil, Palestine, pp. 208-210 (Doc #115),N.H. 2-23-88, (P). Letter from Solomon b. Judah, Ramle, to his son Abraham.</h3>
                    
                        <ol>
<li>כתאבי יאולדי אלעזיז עלי אטאל [אללה] בקאך ואדאם עזך ותאיידך</li>
<li>וגעלני מן כל סו פדאך //מן אלרמלה // יום אלד לכז מן תמוז ען חאל סלאמה פי אל</li>
<li>גסם וגם פי אלנפס וקד סבקת מני אליך כתאביין מן אלרמלה</li>
<li>ערפתך פיהא סבב נזולי והו אוכתך //צאנהא אללה// מא בלג בהא אלאמר אלי [א]ל</li>
<li>שהר אלסאבע וולדת דכר באלחיאה וכאנת עלאמתה כייר וקצא</li>
<li>אללה פיה בחוכמה ית שמו וארגו וצולהא אליך אלואחד אלי</li>
<li>צור אלי אבו סרי אידה אללה ליוצלה אליך אן כונת בצור או</li>
<li>יוגה בה אליך אלי דמשק ואלאכר עלי יד גוי דמשקי דפעתה</li>
<li>אליה פי פונדק אבו מוסי ווציתה אן ידפעה אלי סידי רבי</li>
<li>משה אלחבר אידה אללה לידפעה אליך ותעגבת מן כתאבך ו[כנת]</li>
<li>כתבת בה אנת כרגת עלי אן תסיר רואג אלי דמשק ותטלב</li>
<li>תאכרך ולעלה כאן לך פי דאלך אלכירה ואלדי אסאלך יא ולדי</li>
<li>לא תדעני מן כותבך פי כל וקת לאקף עלי סלאמתך לתהדא נפסי</li>
<li>ונפס ואלדתך ואלדי גרא ביני ובינך פאתחפט בה אללה אללה אסאל</li>
<li>אללה אן ירדך אליי סאלם ואן יגמע ביננא עלי אסר חאל ואמס</li>
<li>יומי הדא וצל אלקפץ ווזנת עליה רובאעי מוחקק וקד</li>
<li>וגהת בה עלי אלגמאל אלי אלקודס ואנא גד יומי הדא צאעד</li>
<li>אלי אלקודס אן שא אללה תכתץ מן סלאמי אטיבה וואלדתך</li>
<li>ואוכתך יכצוך באלסלאם והי עלי אלחאל באלחומה פי אלנובה</li>
<li>אסאל אללה אן יהב עואפיהא במנה ואבו סהל יכצך באלסלם</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-NS-J-00014/canvas/2">
                    
                    
                    
                        <h3>verso</h3>
                    
                        <ol>
<li>אלי ולדי אלעזיז עלי אבו [א]סחק מן ואלדה געל פדאה</li>
<li>אברהם א[ב]ן של[מ]ה אטאל אללה בקאה</li>
<li>ואדאם עזה</li>
</ol>
                    
                </div>
            
        </section>
    </body>
</html>
