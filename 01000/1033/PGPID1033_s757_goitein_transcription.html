
<html>
    <head>
        <title>Transcription of Letter: T-S 13J22.10</title>
    </head>
    <body style="max-width: 860px; margin: auto">
        <h1>Transcription of Letter: T-S 13J22.10</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00022-00010/canvas/1">
                    
                    
                    
                        <h3>Recto</h3>
                    
                        <ol>
<li>יוי עוזי ומגיני</li>
<li>שלום עד לאין קץ. ושלוה עד לאין תכלית.</li>
<li>והצלחת מעשים. והכנעת קמים : והשפלת</li>
<li>צרים ואויבים: ומילאוי שאלה. ועילוי</li>
<li>נתיבה: והרמת יד. וממשלה נכונה.</li>
<li>לאדירנו ונכבדינו וחשובינו ויקירנו כב</li>
<li>גד קד מר ורבינו אברהם השר הנכבד</li>
<li>תפארת הדיינים עזר הנשיאות המפולפל</li>
<li>בחכמתו אעלם מולאי אלרייס</li>
<li>אדאם אללה תמכינה אן וצל אלרייס</li>
<li>שלמה ישיב לו גמול אל מרומו כי הוא</li>
<li>יחיד בעולמו: ומשיב לכל אדם על דבר</li>
<li>נאמו: ובסט לסאנה בין גמאעה ומחפל</li>
<li>פי מגלס רב צדוק השלישי ותפוה פיך</li>
<li>באלקאב ואסכף אלסכף אלעצים וקאל</li>
<li>מא לא תוצף ודכר ואלדי ואסמאה זקן</li>
<li>אשמה ואסכף בה אלסכף אלעצים וחרם</li>
<li>אויבו ואלשיך אבו אלכרם מא יקול ענה</li>
<li>לא רשע ולא ירא יסמיה באסם \\ולא מן ידכר באסם חנכות\\ ואנמא</li>
<li>יקול פעל בן הזונה וצנע בן הזונה ואנא</li>
<li>מא דכלת אליה ואנמא גאני אקואם אלי</li>
<li>אלדאר ממן אתק בהם אנא וגירי ופיהם</li>
<li>מן הו חבר פקד עלם אללה תע לקד מצני</li>
<li>מא סמעתה ומא אעיד ענה חתי לו אקמת</li>
<li>שהר סקם לכאן אצלח לגסמי וקד סמעת</li>
<li>אנה סאיר אלי אלקדס ידכר נאס ערפת מולאי</li>
<li>דלך ולולא חסתי על כבוד תורה למא כנת</li>
<li>ערפתך אנא שי מן הדא ואנתם עלי ען מא</li>
<li>תרו : ואיצא תנביה אדכרך מא אוד א[ו]</li>
<li>יקולו ען מן אזוגתה וקרבתה פי צרכי ציבור</li>
<li>וילומוך עלי דלך ויגארון עליך ורמזא לחכימא</li>
<li>וקד עולת עלי רחמה אללה ואלספר אלי</li>
<li>חצרה אדונינו ונשיאנו \\שצ\\ פאן ראית אן תכתב</li>
<li>כתאב מעי במא יכתץ בנא פאפעל ולא</li>
<li>תוכרה וקד כנת ערפתך חאל אלקמח פי</li>
<li>כתאב ולם יגיני גואב וקד אנפדת לואלדי</li>
</ol>
                    
                        <h3>Recto - right margin</h3>
                    
                        <ol>
<li>דינאר מע מעמר \\בן אלעבלאני\\ ועליה</li>
<li>ה קטע וזנה די[נ]אר וכתאב אליך</li>
<li>וכתאב אליה ולם יגיני גוא[ב] פאסל</li>
<li>מולאי לא יו[כ]ר עני אלגואב סר[ע]ה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00022-00010/canvas/2">
                    
                    
                    
                        <h3>Verso</h3>
                    
                        <ol>
<li>: והדא אלפצל אסאל מולאי אלרייס</li>
<li>אן יוקף ואלדי עליה אעלם מולאי</li>
<li>אלואלד אני מתאלם ברוע לבי עלי</li>
<li>תפוה שלמה אלרייס פיך ולא ירא אלהים</li>
<li>פלתקצד אללה תע' באן יריב ריבך ויקבע</li>
<li>את המלשין עליך כי הוא אל נקמות ובעל</li>
<li>חימה ואסאלה אן יאכד לי באלדהב</li>
<li>אלדי אנפדתה מע מעמר אלצרוף ו ומא</li>
<li>בקי תאכד בה קז אחמר ואסוד ולא</li>
<li>תתואנא סאעה ואחדה ותנפד לי קראב</li>
<li>כ]ארג אלדי וציתך אן תאכדהא מן טאהר</li>
<li>אלזגאג חתי אנפד לך פיה יין ואנא באכי</li>
<li>חזין עלי פראקך ועלי מא אסמעה מן</li>
<li>אלמחאל (אולי מחפאל ?) פיך ואלמנדיל קד מדה בעד</li>
<li>אן קדמתה אלי אלחכם ואלדי לך ענד</li>
<li>עובראת אלצביאן מא אכדת מנהם חבה</li>
<li>ושלום אדירינו הראש חתנינו</li>
<li>והודו וממשלת ידו תרבון ותסגון</li>
<li>ושלומך ושלום אוהבינו ושלום</li>
<li>ריעינו ירבה כמנין ארבה</li>
</ol>
                    
                        <h3>Verso - address</h3>
                    
                        <ol>
<li>יובל בשמח אל מושב הדרת יקירנו</li>
<li>וחשובינו וצניף תפארתינו כבוד גד קד</li>
<li>מרינו ורבינו אברהם השר תפארת הדיינים</li>
<li>עזר הנשיאות נין אדונינו נתן אב בית דין</li>
<li>נעג</li>
<li>מאהבו ודורש שלו[מו</li>
</ol>
                    
                </div>
            
        </section>
    </body>
</html>
