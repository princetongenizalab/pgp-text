
<html>
    <head>
        <title>Transcription of Letter: T-S 20.179</title>
    </head>
    <body style="max-width: 860px; margin: auto">
        <h1>Transcription of Letter: T-S 20.179</h1>

        <p>Jacob Mann, <em>Texts and Studies in Jewish History and Literature</em> (Philadelphia: Hebrew Press of the Jewish Publication Society of America, 1935), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00020-00179/canvas/1">
                    
                    
                    
                        <h3>(recto)</h3>
                    
                        <ol>
<li>. . . . . . . . . . . . . . . . . . . . . . .המצות המוכיח לרבים . .</li>
<li>. . . . . . . . . . . . . . . . . . . . סגלה ונשיא כל בני הגולה ירום</li>
<li>הודו וירבה כבדו בן כגק מרור הנשיא הגדול חסדי זל בן כגק מרור הנשיא הגדול</li>
<li>יחזקיהו זל בן כגק //שלמה בן כגק// הנשיא הגדול דוד זל הפתר קושיות התורה ודקדוקי מצות המנדד שינה</li>
<li>לעמד כפני צורו להודות להתודות לפני יוצרו האגר המקהיל קושטי אמת מתוק</li>
<li>לנפש ומרפא לעצם פאר קהלתינו ונזר עדתינו אור עינינו ומחמד נפשינו ישמרו</li>
<li>שמר מענה ויגוננו בחמלה וחנינה יברכו ויעזרו ויסמכו ויתמכו ובעת צרה אל ישליכו</li>
<li>אמן נצח אמא בעד נעלם אלחצרה אלגלילה אלסמיה אלרפיעה גל אללה</li>
<li>קדרהא ועטם מגדהא וכבת בגצתהא וחסדתהא באלדל אני לם אזל סאילא ען אמורך ואחואלך</li>
<li>ומא עארצך מן אלמרץ פבלג אלי מא סרני מן שמול עאפיתך ולטף אללה באלטאיפה ובנא אללה עז</li>
<li>וגל ימן עלינא בעאפיתהא ובדואם שרפהא ויזידהא עלוא ושרף ולא יכליה מן ענאיתה ותופיקה</li>
<li>ואני מהניא ללחצרה אלשריפה באלעאפיה ובאלפרח באלאעיאד אלסאלפה לא יכליה מן ענאיתה</li>
<li>ואלדאם פי ארפה אלי אן ימתעה אללה באלאעיאד אלמסתאנפה אנה עלי כל שי קדיר ונעלמך אן</li>
<li>למא אנפצלת מן בין ידיך וצלת אהלנא סלמא פוצל אלשיך יונה וקבץ מני אלח דנאניר ורבע אלדי</li>
<li>דפעת בין ידיך וקד אסתקר כלאמך מעי אן תבקא אלדנאניר ענדך אלי אן תתסלם אלכתבה ותנפדהא</li>
<li>אלי פלם יזדאד ענדי כבר בעד הדא פנרגב מנך אן תתפצל עלי בתמאם מא אסתקר ענד אלחצרה</li>
<li>אלשריפה ואנא ננתטר גואבך וכתאבך ותשריפך לי בכט ידך לא עדמתך ולא כלית מואצעך</li>
<li>וקד אנפדת מע חאמל הדא אלכתאב לסיידנא אלרייס אלפאצל שלמה הנשיא גזע הנשיאות ונצר</li>
<li>המלכות מאידה לטיפה לה יפרח בהא אללה תע יגל קדרהא ויעלי דרגתהא ומע מא אני מחתשם</li>
<li>מן אלתקציר פי חקהא פאנא סאילא אלחצרה בסט עדרהא לחסב מא אעתרץ עבדהא מן אל</li>
<li>מגארם ואלנואיב אלדי לם יגד קט עלי מתלהא ונסאל אללה חסן אלעאקבה ולא תכליני מן דעאך לאן</li>
<li>דעאך פיה ברכה תכתץ מני אלפי שלומות ורב הברכות וכל מן תשמלה ענאיתך ואנא אברהם</li>
<li>עבדך כתיר אלסואל עליך ודאעא ללה תע לך ולגמלה מן תשמלה ענאיתך מן צגירהם אלי כבירהם</li>
<li>ומחתשם מנך לתקצירי פי תאכר כתבי אליך פנרגב בסטאלעדר מנך חסב עואידך ואללה עז וגל</li>
<li>יקבל מני פיך צלח אלדעא וכאן קד צדרת כתב אלי אכותי אלי אלגרב מע גוים ורגלאנין וכדתהם פיה</li>
<li>עלי אן ינתבחו אלי בעץ מא יגב לך ולאהל ביתתך אלשריפה מן אלחקוק ואנא מנתטר גואבהם אן</li>
<li>שא אללה נטאלעך בה ואלתהניה אלכאמלה אלואפיה אלשאפיה מכצוצה לך מני עלי אלצחה ואלעאפיה</li>
<li>אדאמהא לך אללה תע ואתה שלום וביתך וכל אשר לך שלום</li>
</ol>
                    
                </div>
            
        </section>
    </body>
</html>
