
<html>
    <head>
        <title>Transcription of Letter: T-S 10J15.25</title>
    </head>
    <body style="max-width: 860px; margin: auto">
        <h1>Transcription of Letter: T-S 10J15.25</h1>

        <p>A. L. Udovitch, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00015-00025/canvas/1">
                    
                    
                    
                        <ol>
<li>כתאבי [יא סידי] ומולאי אטאל אללה בקאך ואדאם סלאמתך וסעאדתך וצרף אל אסוא ענך ברחמתה</li>
<li>מן מצר ליו כלון מן שבט ערפך אללה ברכתה וסעאדה מא יליה ואל חאל סלאמה ונעמה ללה אל חמד</li>
<li>וען שוק שדיד אליך קרב אללה אל אגתמאע במנה וצלת כתבך ואנה תדכר סלאמתך וסרני דלך דכרת חאל</li>
<li>אבו עמראן מוסי ואבן אכתה נע ואפגענא פיהמא פגעה עצימה אסל אללה ירחמהמא לא חילה פי קצאיא</li>
<li>אללה ואעלמתך יא מולאי אן כאנה לי מעה צרה מסתנצריה ורבאעיאה מעזיה עדדהא לג' דינ' ורב' וזנהא ל' דינ'</li>
<li>סוי וסאלתה ישתרי לי בהא ארדה בדלך אלתכפיף ענך יא מולאי חרסך אללה ואלאן יא מולאי אחב תתפצל ותשק</li>
<li>עלי רוחך ותשתרי לי בהא במא גרת עואידך פאן עלמת אנך תגיב סואלי פיהא אן אכתב אלי כתאב מסרע</li>
<li>חתי אסתעד בהא ללמונה וכאן בקי לי ענדה בקיה חסאב כאן קד אסתדרכה // נע // מן עבד אל וכיל מן אל צאבון אלדי</li>
<li>כאן עאם אול ביני ובינה פתערפני אן כאן מאת ען וציה ואן כאן [או]צא לי בשי ומא תחב עלמה מן אכבאר אל בלד</li>
<li>אלזית כאן בלג מ' בדינ' בעד כרוגך רגע פי הדה אלגמעה אלי לו ואלי אלאן מא באע לך סידי אבו אברהים</li>
<li>אסמעיל שי וקד וצל סידי אבו אלבשר סלימן מן בוציר והם יחרצו פי ביעה אכתר מן כל [אחד] וחאל אלפוט קד</li>
<li>עלי סידי אבו זכרי אלחנן פי ביעהם ואנפד לה אלסמסאר ומא תצל אן שא אללה אלא ותצל ותמנהם חאצר ואלי</li>
<li>אלאן מא וצל כבר מן אל גרב אסל אללה יסמענא כיר וקד וצלת פי הדה אל איאם כישאת כתאן מן אסיוט</li>
<li>כתאן עלי גאיה אביע מן ה'&lt; וחולה וסער בוציר מן כה אלי יז&lt; וכתאן אלטמאוי מן ד'&lt; (או כ') וחולה</li>
<li>אל פלפל ס' דינ' אל חמל אל סכר ו' דנא' אל קנט' אל צרף לח'&lt; וגמיע אצחאבנא פי עאפיה וקד כרג</li>
<li>סידי אבו נצר דאוד בן נחום ואבו אל חגאג אלי בוציר ונחן כארגין פי הדה אל איאם וקד וצית מולאי</li>
<li>אבו אסחק ברהון אדא וצל אלי כתאב מנך יקבצה וינפדה לי לבוציר ותשרח לי פי כתאבך</li>
<li>אן כאן תמור אלי אלאסכנדריה מתל עאם אול או תגי אלי מצר מן קבל ואנא מתשוף אלי כתאבך</li>
</ol>
                    
                        <h3>margin</h3>
                    
                        <ol>
<li>כתאבך לא / תכליני מנה בחאלך וסלאמתך / ועארץ חאגאתך אבלג מראדך /</li>
<li>ופי הדה אל איאם אכד אל / מלחפה אלדי אוציתני / לר' יוסף נטרת /</li>
<li>קראת עליך אתם אל סלם / ומולאי אל שיך אבו אל כיר / מר רב משה ופתאה /</li>
<li>מולאי אבו אסחק יקריו[ך] אל סלם ור' אברהם / יקריך אלסלאם</li>
</ol>
                    
                        <h3>top</h3>
                    
                        <ol>
<li>וגמיע אצחאבנא יקריוך אל סלאם / [ות]כץ עני / סידי / ואכיה סי[די]</li>
<li>/ / חרסהמא אללה / אתם אל סלאם / וסידי אבו יחיי בן אלסדה</li>
<li>/ אתם אל סלאם / ומן ת[חוטה] / ענאיתך אתם / אל סלאם / יעקב שלום</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00015-00025/canvas/2">
                    
                    
                    
                        <h3>page b</h3>
                    
                        <ol>
<li>לסידי ומולאי אבי אל פרג ישועה בן אסמעיל נע' טראבלסי</li>
<li>אטאל אללה בקאה ואדאם סלאמתה וסעאדתה ותאיידה</li>
</ol>
<ol>
<li>מן נהראי בן נסים</li>
<li>דלגה אן שא אללה</li>
</ol>
<ol>
<li>لسيدى وموﻻى ابى الفرج يشوعا بن اسمعيل - الطرابلس</li>
<li>[اطال الله بقاه وادام سلامته وسعادته وتايده</li>
<li>من نهراى بن نسيم دلجة ان شا الله وصل</li>
</ol>
                    
                </div>
            
        </section>
    </body>
</html>
