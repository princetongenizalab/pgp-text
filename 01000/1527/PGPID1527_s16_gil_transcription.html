
<html>
    <head>
        <title>Transcription of Letter: T-S 10J19.16</title>
    </head>
    <body style="max-width: 860px; margin: auto">
        <h1>Transcription of Letter: T-S 10J19.16</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00019-00016/canvas/1">
                    
                    
                    
                        <ol>
<li>כתאבי יאסידי ומולאי אטאל אללה בקאך ואדאם עזך ותאידך מן אלקודס לח כלון מן אלול וחאלי</li>
<li>סלאמה ועאפיה ושוקי שדיד אללה יקרב אלאגתמאע ברחמתה ואעלם יאמולאי אלפרנאס אידך</li>
<li>אללה אני מצית אלא קברי אבות וכאן מעי גמאעה ווחק אלקודס לקד דעית למולאי אלחבר אבו זכרי</li>
<li>שצ ולולדוה ולאכוה ולמולאי אשיך שר העדה ולך יאסידי וקת פתח ספר תורה ותבע כל צלאה</li>
<li>אללה יתקבל מני צאליח מא אדעוה לכל צדיק ואנא מהני לך ולסידי אלחבר ולסידי אכיה ולמולאי</li>
<li>שר העדה שצ ולכל צדיק בהדה אלאעיאד אלקאדמה בלגכום אללה שנים רבות בבנין ביתו</li>
<li>ושכלול היכלו וביאת משיחו אסאל מולאי ינוב עני ויהני אלאצדקא כולהום ויכוצהום מני</li>
<li>באתם אסלאם ויערפני כבר אלמא פי כתאבה ואלסיער ואן יכון חאגה ויכוץ ר שלמה באתם</li>
<li>אסלאם ויערפני מא תגדד מן אמורה וכיף גרת ואן יכון חאגה לה או לצדיק ישרפני</li>
<li>בהא אני אסר בדאליך וקד אנפדת מע מרואן בן סוקיר מן אלקודס קליל גובן לך יאסידי פי</li>
<li>קופיפה מכיט וסאלתה אנפאדה מן צהרגת אלא ענדך יאסידי תערפני וצולה אליך ופי יומי</li>
<li>הדא סאר מן אלקודס ולו כאן לי מן יחמל שי לכאן אסר אלא קלבי מן יאכודו שיי חמלוה</li>
<li>לך יאמולאי פיעדרני ויבצוט עודרי ולא תקטע כותבך עני כל וקת אני אסר בדאליך קראת</li>
<li>עליך אתם אסלאם ותכוץ סאדתי אלחבירים כל ואחד וואחד באתם אסלאם ועלי גמיע אל</li>
<li>אצדקא אסלאם ועלי אבו יעקב אסחק ואבו עלי ולדוה אתם אסלאם ואבו אטיב יכוצך</li>
<li>ויכצהום באתם אסלאם ותכוץ מן ענדך אצאנהום אללה מני ומן מן ענדי באתם אסלאם ועלי</li>
<li>סית אלאהל אסלאם ושלומך ירבה לעד ועלי סידי אלפרנאס אלליואני ועלי אלפרנאס והזמנים</li>
</ol>
                    
                        <h3>right margin</h3>
                    
                        <ol>
<li>באתם אסלאם</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00019-00016/canvas/2">
                    
                    
                    
                        <h3>verso</h3>
                    
                        <ol>
<li>לסידי ומולאי אבי אלחסן עלון אלפרנאס בן יעיש מחבה לא עדמה</li>
<li>אטאל אללה בקאה ואדאם עזה ותאיידה באלפסטאט</li>
<li>אלחסין בן טאהר עמר בן יוסף וולדה</li>
</ol>
                    
                </div>
            
        </section>
    </body>
</html>
