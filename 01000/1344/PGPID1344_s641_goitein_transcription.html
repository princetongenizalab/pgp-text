
<html>
    <head>
        <title>Transcription of Letter: T-S K25.244</title>
    </head>
    <body style="max-width: 860px; margin: auto">
        <h1>Transcription of Letter: T-S K25.244</h1>

        <p>S. D. Goitein, <a href="https://www.academia.edu/42934528/S_D_Goitein_New_Sources_on_Daniel_B_Azarya_Nasi_and_Gaon_Shalem_vol_2_1976_41_102_Hebrew_">"New sources on Daniel b. Azarya, Nasi and Gaon‎"</a> (in Hebrew), <em>Shalem‎</em> 2 (Jerusalem, Israel: Yad Izhak Ben Zvi / יד יצחק בן-צבי, 1976), 41-102.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-K-00025-00244/canvas/1">
                    
                    
                    
                        <h3>Recto</h3>
                    
                        <ol>
<li>ב(שמך) ר(חמנא)</li>
<li>וצל כתאב סידנא אלראיס אלגליל אטאל אללה בקאה וכבת באלדול חסדתה</li>
<li>ועדאה וגעלהם מן כל סו פידאה וגמל אלאומה בבקאה ותבת פי</li>
<li>איאמה מואעיד אבאה אלמורך ביז כלון מן אלול משתמל עלי</li>
<li>אמור פיהא מא יגם ואן כאן פיה בעץ אלעזא והו תופי אלאכיאר</li>
<li>אלדי בלא שך אן מא נקלהם אללה תע אלא לאצלאחהם</li>
<li>ושרף אבותהם וליגעל חצהם מע אלאמהאת אלסאדה</li>
<li>לתקריבה אלמגאורה פי מא ביניהם ולתולי סידנא שצ</li>
<li>אמרהם כתולי אלסידין אמר אמנא מרים אכתהם [פ הא]</li>
<li>פהדא אכבר אלעזא פי דלך ואתמאם אלנעמה עלי</li>
<li>כאפה אלאומה בעאפיה סידנא חרס אללה מודתה פי</li>
<li>אתם אלסעאדה פאנה ולי אלאגאבה</li>
<li>ותקב קלוב אלאעדא</li>
<li>אלצאלמין לנפוסהם אלמעאנדין ללחק עיאנא ומא ישכוה</li>
<li>וצגרוה מנהם ומנה חרס אללה אי[א]מה יותעלם מא נאלה</li>
<li>אלסיד גדה אלי אן צפת לה אלאמור וקד כאן גרי בעץ הדה</li>
<li>אלאמור בינה ובין עבדה פי דאר אלדמסיסי ואסתצעב</li>
<li>הא סידנא וקאל לה עבדה מא געל אללה פי קלב סידנא</li>
<li>אלמגי אלי הדה אלדיאר אלא ליכשף אלעאר ען האדה</li>
<li>אלאמה וירד אלחק אלי אהלה פאין וקף בין ידי סידנא</li>
<li>שי פלא יצגר פאנא אבדל רוחי פי כדמתה</li>
<li>לאין אלגוהר לא יבאע לאהלה אלא באופר תמן</li>
<li>ודכר חרס אללה איאמה אלסעידה מא תצמנה</li>
<li>כתאב עבדה מן אלוגד בינה ובין מן קד עלמה</li>
<li>ותעגבה גמל אללה אלאמה בבקאה כיף תם מתל האדא</li>
<li>מע אשתהאר אלמודה אלטאילה ואנמא כאן אלסבב פי</li>
<li>אינתצאמהא צעף ידה וחסן ניתי פלמא טאלת ידה</li>
<li>מא דרא איש יעמל וצאר חדיתי מעה פי מעני חדית</li>
<li>סידנא גד סידנא מע שאול הו יכאטר בנפסה</li>
<li>ויפתח אלפתחאת ושאול ידבר פי קתלה פכל מה תסדדת</li>
<li>אלאמור ויסתריח קלב סידנא שצ דאכלה אלטמע</li>
<li>אן דלך לכראמתה ומא דרי הו אלאבלה אן עבד</li>
<li>סידנא צמן עלי נפסה לסידנא פי דאר אלדמסיסי</li>
<li>למא גרי אלכלאם פי אמר יוסף ופתנה וכיף תכון</li>
<li>אלאמור בעד ופאת רבנו שלמה ואן עבד סידנא</li>
<li>יבדל נפסה ודרהם ואצדקאה פי כדמתה פלמא</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-K-00025-00244/canvas/2">
                    
                    
                    
                        <h3>Verso</h3>
                    
                        <ol>
<li>אנתצמת אלאחואל דאכלתה נפס אלבר ואבתדי יקאבח</li>
<li>אלשיוך ויקאבל כל ואחד מנהם במא לא יחסן איעאדתה</li>
<li>וכאנו גמאעה אלשיוך חרסהם אללה מותופרין עלי</li>
<li>אכראם אלרב למבאינתה לסאיר אלנאס באלמחאבה ונשרה</li>
<li>פצאילה ומשיה מענא פי חיאת אלחבר אבו כתיר רחמה</li>
<li>אללה ובעד ופאתה ומא כאן ראי מולאוי(=מואליא) אלריסא אן יקדמו</li>
<li>אלא אלרב למא ראוה כבר מחבתה לסידנא וגריה מענא פי</li>
<li>כל אמר ואנמא אנא חדתהם ען אלרב אליה וקולת בסבבה</li>
<li>וכאנו מואלי אלריסא חרסהם אללה יקול (!) פמא נראה מעכם</li>
<li>פי שי ממה אנתם פיה פאקול להם מא לנא אליה חאגה</li>
<li>וכדלך סידי אלשיך אבו אסחק חרסה אללה מא כאן לה</li>
<li>פיה ראי פלמא אנצמת עלי ראיה אמורה אעגבתה</li>
<li>נפסה ורגע יסכף באלכאץ ואלעאם ויקבל כל אחד במא</li>
<li>גא עלי פמה פאול מא אבתדא אן יקול פי אלכניסה ונתנפס</li>
<li>צגיר או כביר מא אנא מתל גירי פיצעוב דלך עלי</li>
<li>כל מן הו מחבי אלחבר אבו כתיר רחמה אללה ועלינא</li>
<li>כלנא ורבמא כאן סידי אלשיך אבו נאצר גאלב חרסה</li>
<li>אללה צהר מולאי אלחבר רחמה אללה חאצר פצעוב</li>
<li>עליה ויגאלט נפסה ומן יכלמה פי דלך פאדא לגו</li>
<li>אלנאס עליה וקאלו לה מא תגאר ללחבר יקול לו קאל</li>
<li>אכתר מן דלך אחתמל לחדקתין סידנא ויטפי</li>
<li>ענה כלאם אלנאס תם אנה אנתהא אלי מכאשפה אלרגל</li>
<li>במא גפא עליה וחמלה אלרגל תם מאץ אליה סידי</li>
<li>אלשיך אבו סהל אלכהן חרסה אללה כאטבה פי מא</li>
<li>צלאח שאנה כרג עליה בלסאן חתי מר אלשיך אבו</li>
<li>סהל מא עאד ידכל אלכניסה כדלך גרי עלי מולאי</li>
<li>אלשיך אבו אלסרור חרסה [אללה] מא גפא עליה וכלי אלאכר</li>
<li>אלכניסה וכדלך עלי אלחנן פלמא ראהם אנהם כלהם קד</li>
<li>מרו מן אלכניסה אעתקד אנהם יעזלוה וינצבו אלרב</li>
<li>מכאנה חמלתה אלגירה באין (= באן) תעאון הוה (!) וצהרה</li>
<li>חנין וכלקו לרב דנב וקאלו אנה קאל לאבן אלתלמיד</li>
<li>אנך אן לם תטבל אמך אתך ואלא מא אכל פי ביתך</li>
<li>טעאם ומצא חנין אלי קום קדארין וקום מן בעלי הדת</li>
<li>אסתאגרהם נחו כ[מ]סין וכתבו מחאצר עלי אלרב אנה</li>
<li>פשע באלשאם וגי אלי מצר ותהוד וגאני חנין צהרה</li>
</ol>
                    
                </div>
            
        </section>
    </body>
</html>
