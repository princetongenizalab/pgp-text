
<html>
    <head>
        <title>Transcription of Legal document: T-S 13J8.20</title>
    </head>
    <body style="max-width: 860px; margin: auto">
        <h1>Transcription of Legal document: T-S 13J8.20</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00008-00020/canvas/1">
                    
                    
                    
                        <ol>
<li>נחן אלשהוד אלמסמון פי הדא אלכתאב חצר אלינא מר [ור]ב הבה ביר</li>
<li>משה נע והו פי צחה עקלה ובדנה וגואז אמרה טאיע מן גיר קהר ולא גבר</li>
<li>ולא סהו ולא גלט ולא עלה ולא מרץ ולא [גיר דל]ך מן גמיע מפסדאת אל</li>
<li>שהאדה וקאל לנא אן כאן לנא אנא ואכי מר אהרן המכנה אבו אלבשר נעמא</li>
<li>תלתה לי ותלת[[ ]]ה לאכי מר אהרן ענד מר מבורך המכנה אבו אלאעלא בר</li>
<li>אברהם נע אלצפורי קק וניף ותלתין דינרא וענד ופאה אכי מר אהרן נע</li>
<li>געלני וצי עלי תרכתה וגעל אלי תדביר אמור אולאדה ולמא חצרה ופאה</li>
<li>מר מבורך הזקן אסתדעא /א/כי עלי אנה יקרר מעי מא יסתסמחה מני מן</li>
<li>הדה אלקק וניף ותלתין דינרא ולם אגיבה לסמאחה לאגל אן אלאמר מעלק</li>
<li>ביתומים פאוצא אליהו רחמה אללה במאיה דינרא ואחדה פי גמיע מא וצא</li>
<li>אסתחק אנא יעקב בן מוסי מנהא אלתלת והו לג דינרא ותלת וד אולאד אכי</li>
<li>מר אהרן אלתלתיי והו סו דינרא ותלתיי כל מנהם בקסם סוא ואלאן אשהדו</li>
<li>עלי ואקנו מני מן אלאן ואכתבו ואכתמו ואעטו למר משה ולמר שמואל</li>
<li>ולמר דניאל ושרה אולאד אכי אהרן נע באנני קד רצית טועא מני אן יכון גזי</li>
<li>מעהם מן הדה אלק דינרא סוא לכל ואחד כ דינרא ונטלבהא גמיעא מן</li>
<li>ענד מן הי קבלה מן כאן מן אלנאס ומא חצל מן גמיעהם כאן לי אנא כמסה</li>
<li>ולד אולאד אכי ד אכמאסה לכל ואחד מנהם כמס חסב מא אוצא</li>
<li>להם אבוהם מר אהרן נע ואן לא רגעה לי פי הדא אלאקראר בביטול כל מודעין</li>
<li>ותנאין ואקנינא מן ר יעקב הזקן הכהן ביר משה נע למר משה ולמר שמואל</li>
<li>ולמר דניאל ושרה אחותם בני מר אהרן נע בכל מא דכתיב ומפרש לעילא</li>
<li>במנא דכשר למקניא ביה שריר וקיים</li>
</ol>
                    
                </div>
            
        </section>
    </body>
</html>
