
<html>
    <head>
        <title>Transcription of Letter: T-S 10J12.21</title>
    </head>
    <body style="max-width: 860px; margin: auto">
        <h1>Transcription of Letter: T-S 10J12.21</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00012-00021/canvas/1">
                    
                    
                    
                        <ol>
<li>כתאבי אלי מולאי אלשיך אל[גליל אלפאצל] אטאל אללה בקאה [מחפוצא]</li>
<li>מן כל אפה מחרוסא מן כל חאדתה דאים אלעז ואלתאיד ואל</li>
<li>סעאדה ואלסלאמה ואלנעמה מן אלמסתקר בסכנדריה</li>
<li>ען חאל סלאמה לו סלמת מן בעדך ועאפיה תשובהא אלם</li>
<li>אשתיאקך ואמור תטול [שר]חהא אללה אלמחמוד עלי</li>
<li>גמיענא ושוקי אלי מולאי שדיד פי כל יום ינמו ויציד ליס לה</li>
<li>חד פאחדת ולא מקדאר פאקף ענדה אללה יגעלה פי תיז אל</li>
<li>סלאמה ועמום אלכפאיה ואללה אטאל ואליה ארגב פי אן ימתעני</li>
<li>באלנטר אלי טלעת מולאי אלשיך כבת אללה אעדאה קריב</li>
<li>אמין רב אלעאלמין סבב מכאתבתי אלי מולאי ואלי מולאי</li>
<li>אלשיך ותחאמלי עליה אן כנת כרגת מן מצר ותבקא לי ענד</li>
<li>אבו סהל אלצבי אלצירפי דינארין תנקץ קיראס ואחלת עליהא</li>
<li>אלשיך אבו רוח פרג אלארגואני אלדי קד אסאלכום(?) עלי אנה</li>
<li>יוגההא לי מע מן יגי מן אצחאבנא מסרע מלי(?) אליום נחו ד שהור</li>
<li>מנתטר להא פמא ראית מנה כרובה ואחדת ולא כתאב ...</li>
<li>קלבי בה פלא(?) אכתב ולא אקרא גואב פלמא עיאני אלצבר</li>
<li>תחמלת עיל מולאי אלשיך וכתבה אליה חדא אלכתאב ליעמל</li>
<li>מעי חסב עואידה אלגמילה מע גירי</li>
</ol>
                    
                        <h3>Margin:</h3>
                    
                        <p>ויענילי / ברגליה כיר מאמור / ויכאטב לי בסבבהא / אלשיך אבו רוח פרג /</p>
<p>ואבו סהל אל צירפי / ויעמל פי מתובה וליכון / לה מן בעץ אל שאכרין /</p>
<p>וליצטנעני וליסבק / גמילה עלי במא / סבק גמילה ופאצלה / עלי גירי</p>
<p>וינפדהא / אלי אן אתגה לה דלך / טל אלי מולאי אל שיך / אבו אסחאק אברהם /</p>
<p>בן אל אסכנדראני / פעל מולאי / מתפצלא</p>
                    
                        <h3>Top Margin:</h3>
                    
                        <ol>
<li>לא עדמתה ולא</li>
<li>כלות מנה ולא מן</li>
<li>תפצלה קראת עלי</li>
<li>מולאי אפצל אלסלם</li>
<li>ואטיבה ואחסנה</li>
<li>ואנמאה ועלי מולאי</li>
<li>אלשיך צהרה אבו סהל</li>
<li>אפצל אלסלם</li>
<li>ומן תחוט</li>
<li>בה ענאיתה אפצל אל</li>
<li>סלם ושלום אדני יגדל וירבה ויפרה לעד</li>
<li>אמן ואמן סלה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00012-00021/canvas/2">
                    
                    
                    
                        <h3>Verso:</h3>
                    
                        <ol>
<li>חצרה מולאי אלשיך אבו יחיי נהראי</li>
<li>ביר נסים זצל</li>
<li>אטאל אללה בקאה ואדאם תאידה(?) ועזה(?)</li>
<li>מן מפתקר מחבתה מצליח בן יהודה זל</li>
<li>אמאנה מודאה ישע ייפע</li>
<li>بلغ الامانة . . . . السلامة</li>
</ol>
                    
                </div>
            
        </section>
    </body>
</html>
