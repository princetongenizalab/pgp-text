
<html>
    <head>
        <title>Transcription of Letter: T-S 13J21.36</title>
    </head>
    <body style="max-width: 860px; margin: auto">
        <h1>Transcription of Letter: T-S 13J21.36</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00021-00036/canvas/1">
                    
                    
                    
                        <ol>
<li>בשמך רחמן</li>
<li>כתאבי אליך יא רבי שמואל ואעז אלכלק ענדי ואלא (!) ולדיה אלשיך אבו עלי</li>
<li>ואלשיך סידלהל אדאם אללה עזהם ותאיידהם ונעמאהם ומן חסן</li>
<li>תופיקה לא אכלאהם גמע אללה ביני ובינהם עלי אסר חאל במיניה (!)</li>
<li>וכרמה אנה וליי וקאדר עלי דלך אן שאללה וממא אעלמכם</li>
<li>אן מן וקת מפארקתי לכם מא הנא לי עיש וקד אבטא כברכם</li>
<li>עני חתי ולא כתאב יצל לי מנכם ואלמטלוב אן תכשפו לי כבר</li>
<li>אלגאליה הל עארצכם אחד ענהא או לא ולמא כנת פי אסכנדריה</li>
<li>אגתמעת מע אלשיך אבו אלמכארם אבן נפיע ומע צאלח</li>
<li>ואסתקר מע אלשיך אבו אלמכארם אנה יגתהד פי אמר כפאיה</li>
<li>צאפר אלגאבי פאיש מא כאן לא תכפיה עני ויא שיך סידלהל</li>
<li>מא אחתאג וציה פי מן ענדך ותכון כמא עלמת מנך פי</li>
<li>אלחנה ואלשפקה עליהם ואלרעיה ואנא מתכל עלא אללה</li>
<li>ועליכם פי כפאיה מן יאדי צאחבה אלבית פאנכם מא</li>
<li>יציע אללה פעלכם אלכיר מעהא וגירהא פי מא יכין אלדאר</li>
<li>ואלנצר פי אחואלהא פאללה יגעלכם מן מקאצד אלכיר</li>
<li>אבדא פאן אחתאגת צאחבת אלבית אלא (!) שי פתביע</li>
<li>ממא חטיתה ענדהא ולא תצי\י\ע פי נפסהא פאללה</li>
<li>יגזיהא באלכיר עלי צחבתהא קראת עליכם אלסלאם</li>
<li>ועלי מולאי אלכהן אבן מרדוך ואולאדה ומן תחוטה</li>
<li>ענאיתה אלסלאם ועלי אלשיך אבו אלמפצל הלוי אלסלאם</li>
<li>ועלי מולאי אלכהן [אברהם] שריכה אלסלאם ועלי מן</li>
<li>תחוטה ענאיתהם אלגמיע פמא לי אתגאה אלא אלדעא</li>
<li>אלא אללה פי מצאלח אלאחואל לנא גמיעא פאללה לא</li>
<li>לא יכייבנא פי מא נקצדה ושלום</li>
<li>ואני טאלב אלחג</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00021-00036/canvas/2">
                    
                    
                    
                        <h3>Verso - address</h3>
                    
                        <ol>
<li>יצל הדא אלכתאב אלי מצר חמאהא&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;מן עבד אללה</li>
<li>אללה תעאלי אלי אלשיך אבו אלמפצל&nbsp; &nbsp; &nbsp; &nbsp; &nbsp; &nbsp; &nbsp; &nbsp;שאכר אנעאמה</li>
<li>שריך אברהם יוצלה אלי אלשיך סידלהל</li>
<li>ולד ר שמואל</li>
</ol>
                    
                </div>
            
        </section>
    </body>
</html>
