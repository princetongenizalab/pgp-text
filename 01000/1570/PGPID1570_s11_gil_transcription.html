
<html>
    <head>
        <title>Transcription of Letter: T-S 10J9.26</title>
    </head>
    <body style="max-width: 860px; margin: auto">
        <h1>Transcription of Letter: T-S 10J9.26</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00009-00026/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">אטאל אללה יאכי וסידי בקאך ואדאם ציאנתך וסעאדתך וכלאיתך וכפאיתך וכאן לך</span></li>
<li><span lang="he">ול[יא] פי כל אלאמור &nbsp; &nbsp; &nbsp; &nbsp; כתאבי אליך ה' איאם קבל ראס אלסנה אלמְבָאר[כה] געלהא אללה עליך</span></li>
<li><span lang="he">ועלינא ועלי סאיר אמתה אימן אלסנין ואסעד אלאזמאן ודרכך אמתאלהא סעיד חמיד</span></li>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;וצלת כתבך אלאתירה אלגלילה אלמתקדמה פי אללואח אלמשתיה ואלמתאכרה פי אלבר</span></li>
<li><span lang="he">ומעהא סאיר מא אנפדתה מן אלכתב ואלכראריס ווקפת עלי גמיעהא ואשרפת פי מא</span></li>
<li><span lang="he">אטלעת עליה מן אלאחואל אלדי תצ'מנתה עלי בהאר טואמס ואמור תקתצ'י מג'מאת</span></li>
<li><span lang="he">ונחן תחת אסבאב פי מוצ'ענא תשג'ל אלאסראר ותגלב אלאצ'ראר ממא לא נהתדי [[מע]</span></li>
<li><span lang="he">מעהא עלי קראתהא ותצפחהא פצ'ל ען תדביר אלאמר פיהא וליס הו וקת אן אגאוב עלי</span></li>
<li><span lang="he">מעאניהא וענד כרוג מוסס אלבר אנא אכאתבך יאסידי עלי מחצול מא ענדי מן דלך</span></li>
<li><span lang="he">&nbsp;אן שא אללה&nbsp; &nbsp; &nbsp; ומא דכרתה מן וסע תפצ'לך וכתרה אהמאמך ומא עאנקתה אול ואכר מן&nbsp;</span></li>
<li><span lang="he">&nbsp;קצה מולאי אלשיך רחמה אללה ומא חמלתה נפסך אלכרימה מן אלאשתגאל בה חתא חצל</span></li>
<li><span lang="he">&nbsp;פי אלמת'וא אלמקדס ואלתרבה אלטאהרה פלא עדמתך ולא כלות מנך סנדא ועצ'דא</span></li>
<li><span lang="he">&nbsp;פסיד' מתלך ופאצ'ל ממן זכא עלי הדא אלפרץ' אלגליל פלא זלת זכי מתאב באר משכור</span></li>
<li><span lang="he">&nbsp;ואללה גל ועז יעינני עלי מכאפאתך ויגזל לך אלאגר ואלמתובה ולקד כ'אמר סרורי בהרא</span></li>
<li><span lang="he">&nbsp;אלאמר אג'תמאם ואהתמאם במא גרא עלי אכינ[[ב]]א ועזיזנא אבי אברהים אסחק בן אלסהל</span></li>
<li><span lang="he">&nbsp;צאנה אללה פקד גאני כתאבה במא אוגעני מן גאיחתה ומא גרא עליה מן אלתעב ואלנצב</span></li>
<li><span lang="he">&nbsp;בסבב תכלפה במולאי אלשיך' ולחקה עצ'ים פי נפסה ומאלה ואללה גל ועז יסארע באלכלף</span></li>
<li><span lang="he">&nbsp;עליה ויכלקני מכאפאתה באפצ'ל חאל&nbsp; &nbsp; &nbsp; &nbsp; &nbsp; &nbsp; וקד כאן גרא אמר אחתבאס אלגלאביב אלבאקי ענך [אל]</span></li>
<li><span lang="he">&nbsp;אנדלסי וכאטבת עליה אכינא אבו עמראן צאנה אללה מוסי בן אלמגאני וקאה אללה ואועד [אן יזיח]</span></li>
<li><span lang="he">&nbsp;אלעלה פיה וכלף אבו סעיד מימון בן אפרים באלאמר אן אמכן אסתכראגה מן ורת'ה אלאנדלסי</span></li>
<li><span lang="he">&nbsp;ואלא פיזנה מן מאלה והי נחו אלי' דנניר וסאלתה וצולהא אליך פתד'כרה דלך ותרסל פי אלזאמה אל</span></li>
<li><span lang="he">&nbsp;טלב פי דלך חתא תצל אליך ותנפדהא אלי אכינא אבי אברהים בן אלסהל ליצרפהא פי מא קד</span></li>
<li><span lang="he">&nbsp;זאד ואסלף לנפקה מולאי אלשיך' פאחב אלאגתהאד פי דלך מן גיר תאכיר ולא אגפאל פתי</span></li>
<li><span lang="he">&nbsp;אכבר מסרה תגריהא עלי נפסי ואללה יסרך ויצונך ולא תכליני מן כתבך אלאתירה לנסר</span></li>
<li><span lang="he">&nbsp;בהא ותכתץ מן סלאם מחבך אשרפה ואעלאה ואלפתיאן אעזאיי אסנאה ואנמאה ואזכאה</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00009-00026/canvas/2">
                    
                    
                    
                        <h3>Verso</h3>
                    
                        <ol>
<li><span lang="he">לאבי אלפרג אכי וסידי צאנה אללה ווקאה &nbsp; &nbsp; &nbsp; &nbsp; &nbsp; &nbsp; &nbsp; &nbsp; מן נגיד הגולה אברהים בן נתן&nbsp;ראש הקהלות</span></li>
<li><span lang="he">יוסף בן יע[ק]ב נ'נ' בן עוכל אללה ולייה</span></li>
</ol>
                    
                </div>
            
        </section>
    </body>
</html>
