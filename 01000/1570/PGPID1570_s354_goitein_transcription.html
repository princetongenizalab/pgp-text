
<html>
    <head>
        <title>Transcription of Letter: T-S 10J9.26</title>
    </head>
    <body style="max-width: 860px; margin: auto">
        <h1>Transcription of Letter: T-S 10J9.26</h1>

        <p>S. D. Goitein, <a href="https://www.jstor.org/stable/23591325">"Three Letters from Qayrawan addressed to Joseph ben Ja'acow ben 'Awkal‎"</a> (in Hebrew), <em>Tarbiz / תרביץ‎</em> 34, no. 2 (Jerusalem, Israel: Mandel Institute for Jewish Studies / המכון למדעי היהדות ע"ש מנדל, 1965), 162-182.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00009-00026/canvas/1">
                    
                    
                    
                        <ol>
<li>אטאל אללה יאכי וסידי בקאך ואדאם ציאנתך וסעאדתך וכלאיתך וכפאיתך וכאן לך</li>
<li>וליא פי כל אלאמור כתאבי אליך ה איאם קבל ראס אלסנה אלמסאול [אן] יגעלהא אללה עליך</li>
<li>ועלינא ועלי סאיר אמתה אימן אלסנין ואסעד אלאזמאן ודרכך אמתאלהא סעיד חמיד</li>
<li>וצלת כתבך אלאתירה אלגלילה אלמתקדמה פי אללואח אלמשתיה ואלמתאכרה פי אלבר</li>
<li>ומעהא סאיר מא אנפדתה מן אלכתב ואלכראריס ווקפת עלי גמיעהא ואשרפת פי מא</li>
<li>אטלעת עליה מן אלאחואל אלדי תצמנתה עלי בהאר טואמר ואמור תקתצי מג'מאת</li>
<li>ונחן תחת אסבאב פי מוצענא תשג'ל אלאסראר ותגלב אלאצראר ממא לא נהתדי מע</li>
<li>מעהא עלי קראתהא ותצפחהא פצל ען תדביר אלאמר פיהא וליס הו וקת אן אגאוב עלי</li>
<li>מעאניהא וענד כרוג מוסם אלבר אנא אכאתבך יאסידי עלי מחצול מא ענדי מן דלך</li>
<li>אן שא אללה ומא דכרתה מן וסע תפצלך וכתרה אהמאמך (!) ומא עאנקתה אול ואכר מן</li>
<li>קצה מולאי אלשיך רחמה אללה ומא חמלתה נפסך אלכרימה מן אלאשתגאל בה חתי חצל</li>
<li>פי אלמתוא אלמקדס ואלתרבה אלטאהרה פלא עדמתך ולא כלות מנך סנדא ועצדא</li>
<li>וסיד מתלך ופאצל ממן זכא אלי הדא אלפרץ אלגליל פלא זלת יכי מתאב באר משכור</li>
<li>ואללה גל ועז יעינני עלי מכאפאתך ויגזל לך אלאגר ואלמתובה ולקד כ'אמר סרורי בהדא</li>
<li>אלאמר אגתמאם ואהתמאם במא גרא עלי אכיננא ועזיזנא אבי אברהים אסחק בן אלסהל</li>
<li>צאנה אללה פקד גאני כתאבה במא אוגעני מן גאיחתה ומא גרא עליה מן אלתעב ואלנצב</li>
<li>בסבב תכלפה במולאי אלשיך ולחקה אלצים פי נפסה ומאלה ואללה גל ועז יסארע באלכלף</li>
<li>עליה ויכלפני מכאפאתה באפצל חאל וקד כאן גרא אמר אחתבאס אלגלאביב אלבאקי ענד (אל)</li>
<li>אנדלסי וכאטבת עליה אכינא אבי עמראן צאנה אללה מוסי בן אלמגאני וקאה אללה ואועד (שפא ?)</li>
<li>אלעלה פיה וכלף אבו סעיד מימון בן אפרים באלאמר אן או יכן אסתכראגה מן ורת'ה אלאנדלסי</li>
<li>ואלא פיזנה מן מאלה והי חואל י דנניר וסאלתה וצולהא אליך פתדכרה דלך וארסל פי אלזאמה אל</li>
<li>טלב פי דלך חתי תצל אליך ותנפדהא אלי אכינא אבי אברהים בן אלסהל ליצרפהא פי מא קד</li>
<li>זאד ואסלף לנפקה מולאי אלשיך פאחב אלאגתהאד פי דלך מן גיר תאכיר ולא אגפאל פהי א (חצי אות)</li>
<li>אכבר כירה תאדיהא עלי נפסי ואללה ישדך ויצונך ולא תכליני מן כתבך אלאתירה לנסר</li>
<li>בהא ותכתץ מן סלאם מחבך אשרפה ואעלאה ואלפתיאן אעזאיי אסנאה ואנמאה ואזכ(אה</li>
</ol>
<p>עמוד ב</p>
<ol>
<li>לאבי אלפרג אכי וסידי צאנה אללה ווקאה מן נגיד הגולה אברהים בן נתן ראש</li>
<li>יו]סף בן יעקב נ''נ בן עוכל אללה ולייה הקהלות</li>
</ol>
                    
                </div>
            
        </section>
    </body>
</html>
