recto

אני כותב לך, אדוני ורבי הנכבד, ייתן לך אלוהים אריכות ימים ויחמיד את עזרתו לך ואת שלומך
ואת אושרך ויכה את מקנאיך ואת אויביך, בי' בכסלו, יחתום אותו אלוהים עליך, 
אדוני, במיטב חותמו ויודיעך את ברכת (החודשים) הבאים אחריו ; אחרי בוא מכתכך,
שבו אתה כותב על שלומך ועל בריאותך, יתמיד לך אותם אלוהים ברחמיו. דע, אדוני, 
שממש היום הגיע מכתב מאדוני רחמים אל אדוני אבו אלסרור; עוד שלחו
(אלי?) את מכתביו של אבו כת'יר ובהם מכתב בשבילי שבו הוא כותב על חרדתו ועל פחדו 
.... אחרי שהעמיס אותם על אוניית בן אסכנדר ושלח מהם
.... בגדים ועורות .... פנינים קטנות, הכול בשביל השותפות.
ואני, יש בדעתי למכור את שאר סחורתך, כפי שיעניק אלוהים, ולצאת לטראבלס של המערב, 
כי אני חושש לצאת אל השאם מבלי שיורו לי. עוד הוא כותב לי, אדוני, שבתי עומדת
להינשא לבנו של אבו אלמעמר בן .... והצטערתי על זאת מאוד; ועוד, מאדוני
אבו אלפרג' אסמעיל הגיעו מכתבים שלו לחבורה מאנשי אלכסנדריה, אבל לי
הוא לא כתב מכתב, ואיני יודע אם יש לזאת סיבה; כתבתי לו מכתב
והוא כרוך במכתבי זה אליך. אבקש ממך, אדוני, שתתעניין אצלו בשבילי על כל מה
שכתבתי לו, וישלח לי מכתב במהרה, כי אני במבוכה קשה בגלל זאת,
וכבר שלחתי לו מכתבים בכיוצא בזה לפני כן, עם אלג'מל, ומכתב עם יחיא
…., ייתן לו אלוהים שלום. אל תתרשל בזאת, אדוני. אדוני ורבי אבו אלחסן גיסי, 
דורש בשלומך ואלכבירה דורשת בשלומך, אדוני, והיא מן המודים
והמתפללים למענך ולמען בנך, יגדלו אלוהים. והיא מבקשת, אדוני, שתשאל בשבילה
את אדוני רחמים על בתה …. ואם יש לה (עמו) מכתב
או חבילה ישלח לה .... והוא כולו חרד בגלל משלוח
ה…. ; אלוהים יתעלה יעזור, ואנו נברך שמו, והלוא מה שאמרו
יתקיים, ברצון האל; אל ייקח ממני אלוהים את חייך ואת שלומך. כתבתי בחיפזון,
סלח נא בטובך. 

verso
קבל נא את מיטב דרישות השלום ; לבני בבת עיני, נסים, ייתן לו אלוהים חיים ויקיים בו את תקוותך ואת תקוותי ממנו, מיטב דרישות השלום. ולכל הנתון להשגחתך דרישות שלום .... דרישות שלום ; אל יילקחו ממני חייך. ושלום.
verso, address
אדוני ורבי הנכבד, רבנו נהוראי בי"ר נסים זצ"ל, ייתן לו אלוהים אריכות ימים ויתמיד את עזרתו ואת חסדיו לו; עבדו נתן בן נהוראי נ"ע. 