
<html>
    <head>
        <title>Transcription of Legal document: T-S 13J3.6</title>
    </head>
    <body style="max-width: 860px; margin: auto">
        <h1>Transcription of Legal document: T-S 13J3.6</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00003-00006/canvas/1">
                    
                    
                    
                        <p>"נדיב ושוע" אחד מקבל מידם של חוכרי מסים, שפשטו את הרגל את חכירת אלמחלה</p>
<ol>
<li>שהדותא דהות באנפנא אנן שהדי דחתמות ידנא</li>
<li>לתחתא כן הוה חצר אלינא אלשיך אבי אלרצא כגק' מר' ור'</li>
<li>יעקב הזקן הנכבד הנדיב והשוע בן כגק' מר' ור' יוסף</li>
<li>הזקן נע' וקאל לנא קד עזמת עלי צמאן אלמחלה אלכברי</li>
<li>אלדי ביד אלשיך אבי אלפרג מ' ישועה ביר' אברהם נע' וולדה</li>
<li>אבי אלכיר פאפכרת פי צאיקה האולי אלקום ודיונהם</li>
<li>ואלאנכסאר אלדי עליהם ללדיואן ואנני אדא אכדת אלבאב</li>
<li>מנהם באלסיאסה ואלקוה ואלאסתטהאר יקע בהם אלצרר</li>
<li>מן גהה אלדיואן ומן קטע רזקהם פנטרת פי צלאח חאלהם</li>
<li>אולא מן קבלי נטרי פי צלאח חאלי ולעל בדלך ינצלח חאלנא</li>
<li>גמיע בתופיק אללה תע' ועונה ודלך אן אלתזם ללדיואן ען</li>
<li>האולי אלמדכורין מן גמלה מא עליהם אנכסאר תמנין</li>
<li>דינר //פי מדה ארבע סנין// עשרין דינר פי כל סנה לא גיר דלך ומא כאן זאיד</li>
<li>עלי הדא אלמבלג ליס עלי מנה שי ודלך בשרט אן ירצו אל</li>
<li>משרף ואלעאמל אן יסלמו לי אלצמאן באלעברה ואלמבלג</li>
<li>אלדי הו עלי אלמדכורין כאין מא כאן בלא זיאדה שי ובשרט</li>
<li>איצא אן ינכלו אלמדכורין ען אלצמאן ויסלמו ללשיך אבי</li>
<li>אלרצא דנן אלצמאן אלמדכור בלא זיאדה ואעתרפו אל</li>
<li>מדכורין אן עברה אלצמאן אלמדכור אלדי עליהם פהו</li>
<li>תלתמאיה כמסה ותלתין דינר ואן לם יסלמו אלמשרף</li>
<li>ואלעאמל אלצמאן באלעברה אלמדכורה אלא בזיאדה פתכון</li>
<li>אלזיאדה מן גמלה אלתמנין דינר אלמדכורה פלם ילתזם</li>
<li>אלשיך אבי אלרצא זאיד עלי אלעברה אלמדכורה אלא אל</li>
<li>תמנין דינר פקט ען זיאדה וען אלתזאם אלאנכסאר וכדלך</li>
<li>אקנינא מן אלשיך אבי אלרצא אלמדכור וכדלך איצא אקנינא</li>
<li>מן אלשיך אבי אלפרג אלמדכור וולדה עלי מא אשרט עליהם</li>
<li>מן תסלים אלצמאן וכאן דלך מן אלגמיע בקנין גמור חמור מעכשו</li>
<li>בכלי הכשר לקנות בו ובביטול כל מודעי ותנאיי וכאן דלך</li>
<li>פי אלעשר אלאול מן אלול שנת אתנח שריר ובריר וקיים ע י ש</li>
<li>זכאי בר משה נע' עמרם ביר' יעקב נבע מ ע ו</li>
</ol>
                    
                </div>
            
        </section>
    </body>
</html>
