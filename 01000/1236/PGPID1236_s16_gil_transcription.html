
<html>
    <head>
        <title>Transcription of Letter: T-S 13J9.4</title>
    </head>
    <body style="max-width: 860px; margin: auto">
        <h1>Transcription of Letter: T-S 13J9.4</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00009-00004/canvas/1">
                    
                    
                    
                        <ol>
<li>בשם רם ונשא</li>
<li>כתאבי אליך יאכתי וחביבה קלבי אטאל אללה בקאך ואוזעני שכרך ואגמע ביני ובינך</li>
<li>פי הדא אלקדס אלמקדס ברחמתה וקד תקדמת לי אליך כתב עדה ולא אעלם אן כנאת</li>
<li>וצלת לעלמי בתשויש אלגרב ומא קד גרי פיה ווצל כתאבך אלכרים אעזזת בה</li>
<li>וווקע מני מוקע חסן ופרחת במא קד מן אללה תעאלי מן סלאמתך ועאפיתך וסלאמה</li>
<li>בניך ובנאתך געל אללה גמעהם מווקין מחרוסין ותקבל מני מא אדעי להם פי הדא אל</li>
<li>מוצע אלכרים וקד וצלתני מנך מן חין כרוגי מן ענדכם נחו ד כתב והי ענדי</li>
<li>מטויה אתברך בהא ולם אר לאכינא מן יום פארקתה גיר פרד כתאב ולולא אנך קלת</li>
<li>פי כתאבך אנה באקליש מלאזם דכאן למא כנת טייב אלנפס פי גהתה לא אסמעני</li>
<li>אללה פי אחדהם מכרוה וקד כתבת אליה פי דרג מע אלכתאב אליך סתקף אן שא</li>
<li>אללה עליה ותערף בעץ מא גרא עלי מן אלוגע ואלשדאיד וקד ערפתה איש כאן</li>
<li>סבב זיגתי ואנא בחמד אללה מגתבט באלדי אתצלת אליהם גיר אן אבינא פי חאל</li>
<li>לא יכון פי מתלה אלא אעדאנא מבטול אעמי מדכול אלדהן ממתחן וסיכברוך</li>
<li>מוצלין אלכתאב חאלה וחאלי מעה גיר אנה ליס יעוזה שי בל מכרום מחפוט ולא</li>
<li>אתכל פיה עלי אחד ופראשי מעה מלאצק אקום אליה פי אללילה דפעאת אגטיה</li>
<li>ואדורה אד לא ימלך מן נפסה שי אללה תעאלי יעטם בדלך אגרה ולקד עז עלי אלדי</li>
<li>דכרת מן אלגוע ואלובא אלכאין בטליטלה פליכן מא באידינא חילה גיר אלאסתסלם</li>
<li>ביד אללה ופרחת פי אגהאזך ללצביה דונה אללה תעאלי יעינך ויעטם אגרך פיגב</li>
<li>לך תגתבט פי כל מחנה תגרי עליך פאן לך עלי דלך אלאגר אלטאיל וסררת בעאפיה</li>
<li>סידי וחביבי סלימן בן אכתנא ומא קד רזקה אללה מן אלבנין וכלף ומעישתה ומא הו פיה</li>
<li>פכאני קד אנסית ציותכם ואי יום אתדכר פי אחדכם אצרך באכיא צאיחא</li>
<li>אטלב לגמע שמלנא פי הדא אלמוצע אלכאץ ואלדי דכרת מן סבב אלעמאמה</li>
<li>אעטם אללה בדלך אגרך ומא תחתאג תהתם פי בעתתהא אד עזיז עלי מא</li>
<li>יבקי פיה אן יכרג ברה באב אלדאר וקד ואדב הר הזיתים ומקדש יי טולמא</li>
<li>קדר וכאן פיה אללה יתיבה ומן כתאב אכינא תקף עלי תפציל אמרה ועלי חאלי</li>
<li>ורתבתי ואצחאבנא כלהם אלאנדלסיין בכיר תופי מוסי אלמגריטי ואכתה פגאנה</li>
<li>ולם יבק [[מן]] לבני אלמגריטי הונא דכר מן ידכרה ותופי אבו זכרי בן האני ויוסף בן חיים</li>
<li>וולד בן דבוקה אלצגיר בוניאל כרג עלי וגהה אליום נחו ד סנין מא יערף לה כבר אן</li>
<li>כאן יעיש או מאת ואמא אבראהים בן פדאנג ואבראהים בן אלהרוני פוצלו אלי</li>
<li>אלקדס מן בלאד אלרום בעד מחאן גרת עליהם כמא קד ערפתם פלמא וצל אבן</li>
<li>פדאנג מע זוגתה ובניהם עניים שכויים אלי אלרמלה //קבל וצולהם אלקדס// ראו אלנסי אלטליטליאת</li>
<li>מן ראיהן אן יתקולו עליהם ענד אלקראין אן זוגתה חראם עליה פאתצל בי אלכבר</li>
</ol>
                    
                        <h3>Right Margin:</h3>
                    
                        <ol>
<li>פקצדתהן</li>
<li>&gt; ואקימת בדלך</li>
<li>קיאמתהן וחרמת</li>
<li>עלי מן יכשף אמרהם</li>
<li>לעלמי אנה יקצד אל</li>
<li>קראין פלמא וצלו אלי</li>
<li>אלקדס טלעו אלי</li>
<li>סמרתקה ובקו מעהם</li>
<li>וצארו מנהם</li>
<li>ותעיישו בינהם</li>
<li>ואנזלוהם פי</li>
<li>דאר ועאמלוהם</li>
<li>באלגמיל פבעד</li>
<li>בקי בינהם נחו</li>
<li>סנתין כשפו</li>
<li>אמרה לשיוך</li>
<li>אלקראין וקאלו</li>
<li>אנה יבקא מע</li>
<li>זוגתה והי חראם</li>
<li>עליה עלי מדהבהם</li>
<li>פאראדו יפר[קו]</li>
<li>בינהם פלמא</li>
<li>עלמת דלך</li>
<li>כאצמתהם</li>
<li>וגרי ביננא</li>
<li>כצומה</li>
</ol>
                    
                        <h3>Upper Margin:</h3>
                    
                        <ol>
<li>פי סבבהם</li>
<li>וכאן גואבי</li>
<li>ליעקב אן</li>
<li>כדאק זוגתך</li>
<li>חראם עליך</li>
<li>עלי דינך ומדהבך</li>
<li>אד אכדמא</li>
<li>אכין לאכתין והו</li>
<li>חראם ענד אל</li>
<li>קראין פלמא</li>
<li>סמע דלך</li>
<li>מני פארקהא</li>
<li>ואפתרז מנהא</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00009-00004/canvas/2">
                    
                    
                    
                        <h3>Verso:</h3>
                    
                        <ol>
<li>תם וקפת לאדונינו אב בית דין פי סבב אלעניה אלשכויה וארסל אלי אלקראין יקול</li>
<li>אנה ליס יטלקהא אלא עלי אלמדהב אלדי זוגהא וכתובתהא כתבת ענד אלרבאנין</li>
<li>פיזן מהרהא וחיניד יטלקהא ולם אזל אנא אתלטף אמרה חתי קבלוה אלרבאנין</li>
<li>ונזל אלי ענדהם מע זוגתה ואולאדה אבו זכרי ויוסף ומוסי וחלוה ואנזלוה פי דאר</li>
<li>בין אלרבאנין ויעאמלוה באלגמיל ליס עגזה מעהם שי פאן ליס כאן ירידו יקבלוהם</li>
<li>לסבב אן כאנו רבאנין וצארו קראין ומכתו ענדהם סנתין פלמא ראית מא אראדו</li>
<li>יפעלו באלעניה יפרקוהא מן זוגהא ויבקו אלאטפאל איתאם פי אלחיאה וכאן זמאן שדה</li>
<li>וגוע פעלת פי אמרהם מא יתיבני אללה עליה והו אלאן אבראהים אלמדכור יכרג</li>
<li>מע אבנה אלי ציעה פי אלשאם קריב מן אלקדס להמא פיהא דכאן ויתעיישו [פי]הא</li>
<li>והם בכיר מסתורין ולא יטן אחד לאן להם דלאלה עלי תחרים אלאכתין בעד אל</li>
<li>מות ולא יקדר אחדהם אליום מן אהל אלעלם ירי פיה וגה אכתר אן יקולו אן הכדי</li>
<li>אסתסן ענן רייסהם וקדמון אלקראין ויבהתו בשבאה לא מעול עליהא פלמא</li>
<li>ראו אן אבן פדאנג קד שד מנהם ורגע אלי אלרבאנין שביה מן קאל אשובה אל אישי</li>
<li>הראשון כי טוב לי אז מ[עתה] חלו אליד ואדכו אלאמר עלי יעקב כשיתהם אלא</li>
<li>יזול איצא הו מנהם ובקי מע זוגתה גיר אנה אסתחלפוה אן ינעזל מנהא אשר</li>
<li>לא ציויתי ולא עלתה על לבי פערפתך יאכתי בדלך חתי תוקף אכוהא סידי מוסי</li>
<li>בן אלפלמקי עלי כתאבי ולולא אן כתבת עלי חאל עגל אלא וכאתבתה בדלך ואקראך</li>
<li>יאכתי סלאמא כבירא ותבאלגה מן גמיע אלאהל בניך ובנאתך ואצהארך וכאלאתנא</li>
<li>ובניהם ובנאתהם וסאיר אלאהל ויעקב //ו....// ויוסף בן פלכון ובנת עמנא וסלאמה יעל</li>
</ol>
                    
                        <h3>(right margin)</h3>
                    
                        <ol>
<li>ובנו עמנא</li>
<li>ובניהם ומן</li>
<li>דכרת ומן לם</li>
<li>אדכר וכתבת</li>
<li>הדא אלכתאב</li>
<li>פי שהר מרחשון</li>
<li>סנה תתיח</li>
<li>ושלום</li>
<li>ויש[ע] ר[ב]</li>
<li>שמעון ביר</li>
<li>שאול סט</li>
</ol>
                    
                        <h3>(down)</h3>
                    
                        <ol>
<li>יצל פי אלאנדלס מדינה טליטלה אלי יד בלוטה בנת שאול בן ישראל מן אביהא</li>
<li>שאול ואכיהא שמעון אלסאכנאן דאר אלסאלם עמרה אללה פי איאמנא</li>
</ol>
                    
                </div>
            
        </section>
    </body>
</html>
