
<html>
    <head>
        <title>Transcription of Letter: T-S 10J5.12</title>
    </head>
    <body style="max-width: 860px; margin: auto">
        <h1>Transcription of Letter: T-S 10J5.12</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00010-J-00005-00012/canvas/1">
                    
                    
                    
                        <h3>Recto</h3>
                    
                        <ol>
<li>בשמ רחמ</li>
<li>כתאבי אטאל אללה בקא מולאי וראייסי אלשיך אלגליל ואדאם עזה ותאיד[ה ונעמאה]</li>
<li>וסלאמתה מן צור לי בקין מן מרחשון כתבה אללה עליה באחסן אל [ ]</li>
<li>עואקב ען סלאמה ועאפיה ונעם אללה תע מתראדפה לה אלחמ[ד עלי דלך וען]</li>
<li>שוקא שדידא אלי משאהדתה וכדמתה אסלה תע אן יקרב יום [אלאגתמאע ביננא]</li>
<li>ורדני כתאבה אלעזיז //מן אלקדס אלמחרוס// מע כתאב מולאי אלשיך מר ורב שמעון הסופר [ מן]</li>
<li>אללאדקיה ופהמת מא תצמנה מן וגוה אלסרור ואלאשתמאל עלי אלמחבה</li>
<li>ואלגמיע מנה כבת אללה עדאה תפצלא ואחסאנא לא אעדמני אללה מא מנחני</li>
<li>מנה וקד כאן מולאי אלשיך אבו עלי אסמאעיל בן רעבוב חרס אללה חיאתה מגדדא</li>
<li>לדכרה פי כל אלאוקאת ומתוקעא לחואיגה ראגבא פי קצאהא פצוב [ ]</li>
<li>מן קצא חקה או כלף בחאגה מן חואיגה וקד עלם אללה תע דלך מני פכפא בה</li>
<li>שהידא וקד גרי עלי פי הדא אלטריק בעד פראקי למולאי אלשיך אבו עלי //אחואל// [[לענדה]]</li>
<li>וכאן עקבאהא אלי כיר וסלאמה ללה אלחמד עלי מא תפצל בה ומנה אלעוץ עלי</li>
<li>מא דהב ולכתרה מחן אלנאס פי אלבחר צגר מא גרי עלי ולעלמי אנה כבת</li>
<li>אללה עדאה סאילא ען אחואלי אטלעתה ללא יסבק אלי קלבה שגל פאלדי</li>
<li>דפע אללה אכתר ואנא פי הדא לאלוקת טאלעא אלי אלקדס אלמעמור ומא</li>
<li>יכפא עליה אטאל אללה בקאה מא ילזמני מן אלואגבאת פאן אעדרת פיהא</li>
<li>פי הדא אלוקת פרבמא סאקצד אלספר נחוה תקה במסאעדתה</li>
<li>ואללה אלמופק פאן שרפני פסח אללה מדתה בחאגה או בכדמה כאן דלך</li>
<li>מן אסבג נעמה עלי ואעתקדת דואמהא לדי וקד אנגע קלבי לא אוגע</li>
<li>אללה קלבה בכבר רבינו מבורך הח בח //תנצבה// פקד כאן גמלה מא להא מתאל</li>
<li>וגבל מן גבאל אלעלם וקד כאן רזקת מנה אלחט אלאופר מן גמיע תלאמדתה</li>
</ol>
                    
                        <h3>Right Margin</h3>
                    
                        <ol>
<li>אסל אללה תע אן יחסן עזא אלגמיע פיה ויופק מן יקום מקאמה פימא ענא ויתגאוז</li>
<li>לסאוה [ו]יחסן מכאפאתה אנה ולי דלך לא אלאה הו ואסלה תע אן יתפצל במא הו אהלה</li>
</ol>
                    
                        <h3>Top Margin</h3>
                    
                        <ol>
<li>קראת עלי מולאי ורייסי</li>
<li>אלשיך אלגליל כבת אללה</li>
<li>עדאה אתם אלסלאם ואגזלה</li>
<li>וסאלתה באללה אלעטים</li>
<li>ליעידני אלי מא עהדתה</li>
<li>מן אלמכאתבה ויסקט מא</li>
<li>אבתדא בה פמא אוגב</li>
<li>קטע כתבי סוא דלך</li>
<li>ואדוני חכם כחכמת</li>
<li>מלאך</li>
<li>האל</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00005-00012/canvas/2">
                    
                    
                    
                        <h3>Verso</h3>
                    
                        <ol>
<li>ויכץ סידנא מרינו ורבינו הרב המובהק יח לע באתם אלסלאם ומולאי אלשיך מר</li>
<li>ור ישועה כצצתה באתם אלסלם ולי מדה לם אסמע כברה ואטן סאפר אלי אל</li>
<li>גרב ומולאי אלשיך אבו עלי חסון בן יחיי אחיאה אללה ולא וגה לאעאדה אלסואל פי אן</li>
<li>וצל אחד מן אהל טליטלה או וצל ביד גירהם כתאב מן אלאהל אן יכון מקאמי פי דלך</li>
<li>וקד כנת אטן אן יגאובה יעקב בן נחום פי אלדי ערפתוה //מן כבר אלשער ואלגנה// אני אנפדתה מעה הל תכון</li>
<li>קבלה שי אם לא או לעל קד וצל אלי מר ור ישועה חרס אללה חיאתה //גואב פי דלך אן כאן לם יסאפר// וקד כאן לי ענד</li>
<li>ארמלה [ ] בן מסעוד ג מאיה וכמסין דרהם אבריסם כראסאני //תכלץ מעי מן אלעדאב// פאנפדהא אלי</li>
<li>מר //אבי אלפצל// סהל בן סלאמה אלחלבי //אלדי// כאן קד יסאפר מעי מן אטראבלס אלגרב פסלם דלך אליה</li>
<li>בכתאבי //פי חלב// ואגתמעת בה פי הדא אלוקת באללאדקיה פדכר אן אלאבריסם אלדי</li>
<li>קבצה מן אבן מסעוד הו מע גמלה אעדאל //לה// בצור פי דאר אלקאצי ומא כאן ללכלאם</li>
<li>אליה פ/י/ה אכתר ממא סאלתה פי קרץ פאקרצני דינארין אלא סדס ורגבת אליה</li>
<li>אן יחמלה אלי מצר מע רחלה ויסלמה אלי מולאי ורייסי אלשיך אלגליל אטאל אללה עלוה</li>
<li>וידברה חסב מא יראה פקאל נעם פאן //תם// דלך פיבאע ויקבץ אלדינ[ארין] אלא סדס אלדי //[קרצהא]//</li>
<li>ויקרר אלבאקי ענדה חרס אללה חיאתה אלי וקת יעלמני מנעמא ותפצלא ואגבת[ה</li>
<li>[ ] ושלום יוסיפו לך ישע רב כרוב מזרח למערב [</li>
<li>ואן תעדר קבץ אלאבריסם מן אבי אלפצל סהל בן סלאמה פקד געלת מולאי אלשיך אבו יעקב</li>
<li>יצחק בן יוס[ף] אלאנדלסי וכילא פי קבצה מנה וגעלת ידה מתל ידי ופעלה כפעלי ומניתיו והרשיתיו</li>
<li>אגב ארבע אמות קרקע עם מחמת שלש מאות וחמשים זוזים שיש (!) שיש לי אצל סהל בן סלמה (!) זה</li>
<li>לזכות בהן ולעשות בהן כאוות נפשו והקניתים אותו בקנין שלם שריר וקיים ויכול לתבוע אותו בכל</li>
<li>[בית דין] שירצה [ו]לקבע [זמן ולבטל זמן ומה שיעשה עשוי] ומקובל [עלי ועל יורשיי אחרי]</li>
<li>מיומא דנן ולעלם ואן דעאת אל[צדו]רה אלי חכם פמולאי אדאם אללה [עזה] ישהד עלי כט יד[י</li>
<li>כבת אללה עדאה ואנא אטן אני לא אחתאג אלי שי מן הדא פאנמא פעלת דלך ב[</li>
</ol>
                    
                        <h3>Upside-Down</h3>
                    
                        <ol>
<li>מולי ו[סידי] אלשיך אלגליל אבו יחיי נהראי בן נסים שאכרה תפצלה</li>
<li>אדאם אללה בקאה אסמ[אעיל] בן אסחק אלאנדלסי</li>
</ol>
                    
                </div>
            
        </section>
    </body>
</html>
