recto

בשם אלוהים הרחמן הרחום.
אני כותב אדוני ורבי, ייתן לך אלוהים אריכות ימים ויתמיד את כבודך וישמיד את אויביך ויעשני
כפרתך ותמורתך מכל רע - (כאשר) שלומי טוב ואני בריא, תודה לאל, ריבון העולמים; אני מתגעגע אליך, יפגיש
אותנו אלוהים בנסיבות משמחות ביותר, בחסדו. מכתבך הגיע אדוני בעת שהפליגו, אחרי
שאמרו כי אבד, וגרמו לי כאב רב, ואף משהגיע, לא רווח לי, כי הלוא בזים לי
(הבריות); כתבת שלא הגיע אליך המכתב ביום א' בצהריים, הלוא זו עבודתו של פרג'ון, יקלל אלוהים
את שמו ויקצר את ימיו, כי הוא שהביאני למצב זה; כאשר באו ביום 
ו' בצהריים, לקח את המכתב, צריך היה הארור לתת להם לעשות כמנהגם, אלא שהוא
ביקש לעשות את עסקיו, כאילו שהוא יחד אתי, עד אשר העמיס את סחורתו, ארור הוא לאלוהים היום ובכל יום.
וכתבת שחסר מן הדבש, אבל לא כתבת איזה הוא מלא ואיזה חסר; זה מלא עד ראשו
וזה שלפניו עד תחילת הצוואר. ביקשתי ממך שתודיעני, אם במיכל שבו השעווה
שאצל קוריל נמצאות ה' יחידות שעווה, או לא. רצוני כי תואיל למכור בכל מחיר, 
ואל תותיר דבר. אשר למה שכתבת, אדוני, בדבר (האריג) 'המלחם' ועל .... ועל השאר, הלוא דיברנו על זאת הרבה, ואתה חוזר
לזאת; קנינו בדרהם ומכרנו בשלושה. 

verso

ומה שאתה כותב שפרג'ון - ארור יהיה לפני אלוהים - יעץ שלא לקנותו .... חי נפשי, אכן הוא בקי במסחר.
המלחים אינם לוקחים ממני דבר, הם שמחים להיפטר ממני, אין לך מה לדאוג אפוא. הודיעני מה
מצבם של קנקני הדבש; הראשון (מלא) עד תחילת הצוואר והאחר עד ראשו. הואילה אדוני למכור את אותה
השעווה ואת הדבש ואת .... והודיעני את החשבון ואת (עניין) הבגדים. הריני שולח לך, אדוני, את מיטב דרישות השלום.
אם יבוא מימון, שלח עמו, אם אפשר, את החשבון ושאר הדברים ואת האריזות 
ואת השקים הגדולים לתבואה וחבילת נייר דמשקאי, ואם אפשר את החפצים. 

verso, bottom margin

לאדוני ורבי, אבו בשר ואבו יעקב, 
ייתן להם אלוהים לשניהם אריכות ימים ויתמיד את גדולתם, 
יעקב אבן יוסף ויוסף אבן יעקב; 
מאת יצחק אבן ג'נון. 
