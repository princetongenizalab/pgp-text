
<html>
    <head>
        <title>Transcription of Letter: T-S 10J5.10 + T-S 10J11.13</title>
    </head>
    <body style="max-width: 860px; margin: auto">
        <h1>Transcription of Letter: T-S 10J5.10 + T-S 10J11.13</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00005-00010/canvas/1">
                    
                    
                    
                        <ol>
<li>אלגואז באלמיית עלי דאר אל . . . . . . . . . . . . . . . . . . . . [ . . . . . . . . . . . . . .</li>
<li>כל מיית דינרין פקלנא ומן אין נגוזו קאלו מן באב ציון או מן באב סלואן מן ברא א[ל</li>
<li>בלד ולו גזנא מן הדה אלמואצע למא וצלנא באלמיית אלא והו חרפה וקלסה מן אלרגם ו[אל</li>
<li>שתם פלמא אן תופית אלמרחומה קלנא נדפנוהא פי //אל// דאר או פי אחד אלדכאכין מתאעהא</li>
<li>וכאנת צרות ומצוקות ולחקנא מן דלך רגף עטים פאעטינא שוחד ואכרגנאהא באלליל</li>
<li>אלי סמרקתה ואגתמעת אלגמאעה תם ואכרגנאהא אלי אלמקאבר מן סמרקתה ונחן באכיין</li>
<li>נאעיין ולהא טפל יקטע אלקלב אבן סנתין ונצף וקאלת עמתה זוגה אלרייס ר אליה יש צ[ו</li>
<li>ענדי יכון אנא נרביה קלנא נחן חוק ולא יעבור לא יפרק אחד ביננא ובינה לעמרי אן אל</li>
<li>רייס אחיאה אללה מסאעד לנא וקאל אנתם אולא בה לאנה תרבא מעכם ואחואל תקטע</li>
<li>אלקלוב ווצל כתאב מולאי אלאן ידכר וצול אכתהא פאתזייד אלחזן ועמלו מאתם ענדנא</li>
<li>סאעתי הדה ואנא אלאן אכתב ואלמנאחה ואלציחה פי אלדאר וקד מצית לענד סידנא ראס</li>
<li>אלמתיבה בכתאבה וקראת עליה וערפתה במחבת מולאי פיה מן קבל כונה אב בית דין</li>
<li>וצחק מעי תם אוקפתה עלי מא דכר מן גמיע אלאמור מן אחואל אלמראכב ואלואצלין</li>
<li>פיהא ואכבאר צקליה וחרק אלמראכב ופקר אצחאבנא בעונות ידל כבוד יעקב ומשמן</li>
<li>בשרו ירזה תם דכר מולאי אן גואב רבינו יחי לעד לם יצל אלי אלאן וקד קלת ללרייס פי</li>
<li>חין כתבתה אכתב עליה ר נהראי ונוגהוה פי אלתרתיב פקאל לי נכשא לא יצל וקד קאל</li>
<li>לי דפעתה ללשיך אבו אלפרג בן אסד יבעתה מע כתבה אעלמתה דלך וכדלך שכר</li>
<li>עלי אלסגל ואלי אלאן מא וצל ווקפת עלי מא דכרה פי הדא אלכתאב מן אמר אלכחל</li>
<li>ועגבת מן דלך וקד טלבת נעתב מולאי עלי הדא אלכחל מן סנה לאן פי כל כתאב יקול לי</li>
<li>ואלכחל אלי אלאן מא אוביע פמא אערף איש לי מע אלכחל ולא אערף איש יראה בהדא</li>
<li>אלכחל פלית מא כנת אסמע להדה אליג רבעי דכר וכאן יוסף בן כלפה יאכלהא פלא גמע אללה</li>
<li>מנהא שי ואכון אקבצהא בין ידיי אלבארי ומולאי אהדא ללצואב חית אוביע אלכחל</li>
<li>בדרהם ואחד מתלא ורגע מן ענד אלמשתרי יבאע בנצף דרהם ויועטא לצאחב אלח[</li>
<li>מתאעה כתבת עלי נפסי אליום סנה ואשתרת ואנפדת ווצל כתאבה אעזה אללה ויקול</li>
<li>קבצת דינרין ואלבאקי ענדי פמא אערף סבב להדה אלאעדאם וכדלך אמר בן</li>
<li>נתן לם ידכרה מולאי אלשיך פי כתאבה בוגה ולא בסבב ולה ענדי הילכת</li>
<li>ראו רהן וכאן אלגומעה אלמאציה קאל לי חאסבני במא ענד ר נהראי והו</li>
<li>דינר וסדס ונצ קירט ונדפע //אליך// [[ . ל . . ]] אלבאקי ואעטיני אלהלכות לאני נריד נקרא פיהא</li>
<li>פקלת לה חתי יצל אליי כתאב ר נהראי אנה אצאפה אלי חסאבי ואדפע אליך רהנך</li>
<li>ותדפע אליי אלבאקי פקאל לי קד גא כתאבה לאבו אלכיר בן אלזייאת והו ידכר לה אנה</li>
<li>חאסבך בה פמא דכר מולאי שי מן דלך פי כתאבה וכדלך קצה אבו אלפרג ברהון</li>
</ol>
                    
                        <h3>Right margin, perpendicular lines.</h3>
                    
                        <p>צהר סידנא אלמרחום | קדס אללה רוחה סאלני אבו סעד | אבן אכת סידנא צהרה אן נואצלה בכתבי | אלי דמשק ופי הדה אלגומעה וצל אליי כתאבה והו ילום | ר ישראל ויקול מא וגדנא פי אלכתב בבא קמא ואשתגלת | קלובנא מן דלך אלי אן וגדנא תדכרה אלנשיא |</p>
<p>קדס אללה רוחה והו ידכר אנהא ענד ר ישראל | פאחת תכאטבה עלי דלך פכאטבתה וקאל לי | מא אדפעהא אלא חתי יאמרוני אלשיוך | פאסתקר אלחאל אלי אן עמלנאהא ענד |</p>
<p>ב]ר ר חיים נט רח אעלמת למולאי | ] ענדי נפד מן אלשיך | | ] אכתב אליה |</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00005-00010/canvas/2">
                    
                    
                    
                        <h3>Verso.</h3>
                    
                        <ol>
<li>קבל אן יצלו אלי צקליה ארגו לא יכון דלך חק ואמא מא דכרה מן אמר עמראן אלפרנס ואנת מא</li>
<li>תנקטע אעדארה קד אוקפת ר מבשר צהרנא עלי דלך והו אנטר פי מא יעמל גיר אנה קאל</li>
<li>לי מא חזן ר נהראי צדיקנא פי הדא אלאמר כמא יגב עלי מתלה למתלנא ולו אנה מתלא מן</li>
<li>וקת וצול אלוכאלה אליה אראד אן ילטף פי אלקצה ויקבץ מנה דפעה דינר ודפעה אכרי נצף ודפעה</li>
<li>רבעי לאנחלת אלמסלה עלי גמיל ואלאמר אלאן יכשן ויגרי עלי גיר גמיל אללה יחסן אל</li>
<li>כלאץ מן הדה אלדניא ומן אהלהא קד כאן אליום ד סנין ואכתב אשרח פי כתבי למולאי אלשיך</li>
<li>מא אעאמל בה ר ישראל אנא ואהלי מן מראעאת אחואלה ואפתקאדה וכרמתה ואלשד עלי</li>
<li>ידה וכל דלך מני לה לא לסבב אלא לאחתפאט מולאי אלשיך ולמא ביני ובינה ולמא לה עליי מן אל</li>
<li>כרמה ואלאיאדי ותאניה לגרבתה ואנקטאעה ושאהד דלך ענד אלכבירה אם אבו עמרן חרסהא</li>
<li>אללה ואעלמת מולאי מא יעאמלני הו בה ומא עלמת לדלך סבב אלא קלה אלעקל ואלגירה ואלחסד</li>
<li>וקד זאד אמרה פי אלוגה אלדי פי עלם מולאי וזאד פיה וארבא ומא כאן מן אמרה הדא עלם ענד</li>
<li>אחד אלא ענד אלבעץ פחצל אלאן ברבים משהור וענד אכתר אלגרבא תם אנתקל אמרה אלי אן</li>
<li>ילפט במא לא יגב ידכר פי אלכתאב מן אפאת אלכתב מתל תחית המתים ואמור אלנגום וגיר</li>
<li>דלך פי כל מוצע יגלס ישהד עליה פיה בשהאדה וכאן סידנא קדס אללה רוחה נזיה אלנפס</li>
<li>פרבמא בלגתה מן הדה אלאכבאר בעצהא יכדב וינתהר מן יחכיהא ואלאן זאד אמרהא כתיר</li>
<li>כתיר ואלאחואל אנתקלת וקד עאמל אלחבר ר חיים חרסה אללה במעאמלה קביחה מע אצהארה</li>
<li>בני אלברזאני ואאל אלאמר אלי אלפרקה ואכלף אללה עלי אלצביה כלף חסן מן אלדין ואלמאל</li>
<li>ואלתורה והי פי הדה אלמדה תדכל ביתהא ואנא וחיאה מולאי אכשא עליה ופי כל דלך מא אבקי</li>
<li>אדא סמעת אמר אעאד לה עליה והו אשר לא ישמע לקול מלחשים ומתי מא זרת מן הדה</li>
<li>אלאכבאר פי כתאבי אשגלת קלבה חרסה אללה גיר אנה מבין דבר מתוך דבר וחכימא ברמזא</li>
<li>ויעשה כחכמתו וקד וגדתה מנד איאם פי אלכניסיה והו יקול מע קום אבן עמי משגול מע סידנא</li>
<li>אלרב ילם שעתה וידכר אחואלה וקד אפתקד מעה ויגמע לה אלדנניר מן אלמגארבה ואחואל</li>
<li>לא תדכר ולא תקאם פעוצה אללה כיר פי עקלה אעלמתה דלך והו יעמל מא אלזמה אללה ואנא</li>
<li>מא ארד באלי אליה ולא אואכדה בל אזיד פי אחפאטה אלף מרה למקדאר מולאי ומא לה עליי</li>
<li>בעד כתאבי הדא אליה ערפתני אמראה מן אהל אלאסכנדריה כאנת מע אלנסא</li>
<li>אן צאלח אבו מרדוך תופי אליום סנה רחמה אללה וקד כנת תרכת ענדה נחו ח אואק חריר מגזול</li>
<li>יצלח ללרקם יביעה לי וכאן לי בקית חסאב ענד אלשיך אבו אלסרי קבצה לי מנה ווצל אלי</li>
<li>כתאבה בדלך אעני כתאב צאלח אלמדכור ותרכת ענדה פי אלמכזן גראת ללמא וגרתין כבא[ר</li>
<li>וחויגאת ואנא ארגב אלי מולאי יכתב בפצלה כתאבה לסידי אבו אלפרג מרדוך ויעזיה עני ויערפה</li>
<li>אן מא ענדי עלם מן דלך אלאן מן אלמראה אם בקא אלדי טלעת ללקדס וילטף לי מולאי</li>
<li>דלך באלעאפה חסב עואידה וקד וצלת כתב מן מולאי לר אברהם בן אלרייס אבו סהל ואפדיתה[א</li>
<li>מן אל כתבי ואנפדתהא אליה ללרמלה לאנה לם יטלע ללקדס פי הדה אלסנה אעלמתה דלך ושלום</li>
</ol>
                    
                        <h3>Right margin, perpendicular lines.</h3>
                    
                        <p>כצצתה באתם אלסלם | ורבינו יחי לעד אלפי שלומות ויתפצל | מולאי יהניה עני בהדה אלאעיאד אלמבארכה | אצהארה סאדאתי אפצל אלסלם אם אבו עמרן סידתי | אפצל אלסלם ושלום לך צהרנא | ר מבשר יכצה כאמל | אלסלם</p>
                    
                </div>
            
        </section>
    </body>
</html>
