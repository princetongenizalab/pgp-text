
<html>
    <head>
        <title>Transcription of Letter: T-S 10J5.10 + T-S 10J11.13</title>
    </head>
    <body style="max-width: 860px; margin: auto">
        <h1>Transcription of Letter: T-S 10J5.10 + T-S 10J11.13</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00005-00010/canvas/1">
                    
                    
                    
                        <ol>
<li>וצל כתאב מולאי אלשיך אטאל אללה בקאה ואדאם סלאמתה וסעאדתה סאעה כתאבי הדא</li>
<li>אליה והו יום אלאתנין יומין בקין מן תשרי אעאד אללה עליה הדה אלאעיאד שנים רבות</li>
<li>ואשהדנא ואיאה בניאן קדסה ומא אקוא אצף אחת מאלף מן צרות גרת עלינא פי הדא</li>
<li>אלעיד ואחר כל זאת תופית סתאת זוגה ר נתן אכת עואץ ברוך דיין האמת שופט</li>
<li>בצדק ואמת ברוך שגזר בזירה זו וא[ל]חסרה מא אעטמהא קד הדתנא ואמרצתנא לאנהא</li>
<li>כאנת תאג אלדאר ופכרהא וכאן ופאתהא לילת שמחת תורה ואקאמת יומין לם תדפן</li>
<li>מן אלחאל אלדי בלג מולאי ודלך אן מן יום גנאזת סידנא אלנשיא ראס אלמתיבה מנענא</li>
<li>אלגואז באלמיית עלי האר אלגמאעה וקיל לנא מא תטא מן הנא אלא אן תזנו עלי</li>
<li>כל מיית דינרין פקלנא ומן אין נגוזו קאלו מן באב ציון או מן באב סלואן מן ברא א[ל]</li>
<li>בלד ולו גזנא מן הדה אלמואצע למא וצלנא באלמיית אלא והו חרפה וקלסה מן אלרגם ו[אל]</li>
<li>שתם פלמא אן תופית אלמרחומה קלנא נדפנוהא פי //אל//דאר או פי אחד אלדכאנין מתאעהא</li>
<li>וכאנת צרות ומצוקות ולחקנא מן דלך רגף עטים פאעטינא שוחד ואכרגנאהא באלליל</li>
<li>אלי סמרתקה ואגתמעת אלגמאעה תם ואכרגנאהא אלי אלמקאבר מן סמרתקה ונחן באכיין</li>
<li>נאעיין ולהא טפל יקטע אלקלב אבן סנתין ונצף וקאלת עמתה זוגה אלרייס ר אליה נט רח</li>
<li>ענדי יכון אנא נרביה קלנא נחן חוק ולא יעבור לא יפרק אחד ביננא ובינה לעמרי אן אל</li>
<li>רייס אחיאה אללה מסאעד לנא וקאל אנתם אולא בה לאנה תרבא מעכם ואחואל תקטע</li>
<li>אלקלוב ווצל כתאב מולאי אלאן ידכר וצול אכתהא פאתזייד אלחזן ועמלו מא תם ענדנא</li>
<li>סאעתי הדה ואנא אלאן אכתב ואלמנאחה ואלציחה פי אלדאר וקד מצית לענד סידנא ראס</li>
<li>אלמתיבה בכתאבה וקראתה עליה וערפתה במחבה מולאי פיה מן קבל כונה אב בית דין</li>
<li>וצחך מעי תם אוקפתה עלי מא דכר מן גמיע אלאמור מן אחואל אלמראכב ואלואצלין</li>
<li>פיהא ואכבאר צקליה וחרק אלמראכב ופקר אצחאבנא בעונות ידל כבוד יעקב ומשמן</li>
<li>בשרו ירזה תם דכר מולאי אן גואב רבינא יחי לעד לם יצל אלי אלאן וקד קלת ללרייס פי</li>
<li>חין כתבתה אכתב עליה ר נהראי ונגהוה פי אלתרתיב פקאל לי נכשא לא יצל וקד קאל</li>
<li>לי דפעתה ללשיך אבו אלפרג בן אסד יבעתה מע כתבה אעלמתה דלך וכדלך שכר</li>
<li>עלי אלסגל ואלי אלאן מא וצל ווקפת עלי מא דכרה פי הדא אלכתאב מן אמר אלכחל</li>
<li>ועגבת מן דלך וקד טלבת נעמה מולאי עלי הדא אלכחל מן סנה לאן פי כל כתאב יקול לי</li>
<li>ואלכחל אלי אלאן מא אוביע פמא אערף איש לי מע אלכחל ולא אערף איש יראד בהדא</li>
<li>אלכחל פלית מא כנת אסמע להדה אליג רבעי דכר וכאן יוסף בן כלפה יאכלהא פלא גמע אללה</li>
<li>מנהא שי ואכון אקבצהא בין ידיי אלבארי ומולאי אהדא ללצואב חית אוביע אלכחל</li>
<li>בדרהם ואחד מתלא ורגע מן ענד אלמשתרי יבאע בנצף דרהם ויועטא לצאחב אלמ[כס]</li>
<li>מתאעה כתבת עלי נפסי אליום סנה ואשהדת ואנפדת ווצל כתאבה אעזה אללה ויקול</li>
<li>קבצת דינרין ואלבאקי ענדי פמא אערף סבב להדה אלאעדאר וכדלך אמר בן</li>
<li>נתן לם ידכרה מולאי אלשיך פי כתאבה בוגה ולא בסבב ולה ענדי הילכת</li>
<li>ראו רהן וכאן אלגומעה אלמאציה קאל לי חאסבני במא ענד ר נהראי והו</li>
<li>דינר וסדס ונץ קירט ונדפע [[קירט]] //אליך// אלבאקי ואעטיני אלהלכות לאני נריד נקרא פיהא</li>
<li>פקלת לה חתי יצל אליי כתאב ר נהראי אנא אצאפה אלי חסאבי ואדפע אליך רהנך</li>
<li>ותדפע אליי אלבאקי פקאל לי קד גא כתאבה לאבו אלכיר בן אלזייאת והו ידכר לה אנה</li>
<li>חאסבך בה פמא דכר מולאי שי מן דלך פי כתאבה וכדלך קצה אבו אלסרי ברהון</li>
</ol>
                    
                        <h3>Right Margin</h3>
                    
                        <ol>
<li>צהר סידנא אלמרחום</li>
<li>קדס אללה רוחה סאלני אבו סעד</li>
<li>אבן אכת סידנא צהרה אן נואצלה בכתבי</li>
<li>אלי דמשק ופי הדה אלגומעה וצל אליי כתאבה והו ילום</li>
<li>ר ישראל ויקול מא וגדנא פי אלכתב בבא קמא ואשתגלת</li>
<li>קלובנא מן דלך אלי אן וגדנא תדכרה אלנשיא</li>
<li>קדס אללה רוחה והו ידכר אנהא ענד ר ישראל</li>
<li>פאחב תכאטבה עלי דלך פכאטבתה וקאל לי</li>
<li>מא אדפעהא אלא חתי יאמרוני אלשיוך</li>
<li>פאסתקר אלחאל אלי אן עמלנאהא ענד</li>
<li>אלחב ר ר חיים נט רח אעלמת למולאי</li>
<li>דלך פלו באן ענדי כבר מן אלשיך</li>
<li>אבו אלסרי צהרה כנת אלא ן אכתב אליה</li>
<li>ואבשרה וקד ינדפע ר</li>
<li>ישראל אן מולאי דכר</li>
<li>לה דלך פי כתאבה</li>
</ol>
                    
                        <h3>Top Margin</h3>
                    
                        <ol>
<li>פאוקפני עלי אלכתאב</li>
<li>ומא פיה שי אלא וצולה מן אלאנדלס</li>
<li>ואנה עלי אלמגי וכדלך ר נתן צהרי לעל יתפצל</li>
<li>מולאי ויסתקצי מן אלואצלין כיף</li>
<li>כאן וצולה אלי צקליה ואחואלה</li>
<li>ולעל יצל אליה כתאב מן ענדה</li>
<li>לאן ענדנא שנאעאת אן ר</li>
<li>שמעון תופי פי אחד</li>
<li>אלגזאיר</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00005-00010/canvas/2">
                    
                    
                    
                        <h3>Verso (TS 10 J 11, f. 13)</h3>
                    
                        <ol>
<li>קבל אן יצלו אלי צקליה ארגו לא יכון דלך חק ואמא מא דכרה מן אמר עמראן אלפרנס ואנה מא</li>
<li>תנקטע אעדארה קד אוקפת ר מבשר צהרנא עלי דלך והו ינטר פי מא יעמל גיר אנה קאל</li>
<li>לי מא חזם ר נהראי צדיקנא פי הדא אלאמר כמא יגב עלי מתלה למתלנא ולו אנה מתלא מן</li>
<li>וקת וצול אלוכאלה אליה אראד אן ילטף פי אלקצה ויקבץ מנה דפעה דינר ודפעה אכרי נצף ודפעה</li>
<li>רבעי לאנחלת אלמסלה עלי גמיל ואלאמר אלאן יכשן ויגרי עלי גיר גמיל אללה יחסן אל</li>
<li>כלאץ מן הדה אלדניא ומן אהלהא קד כאן אליום ד סנין ואכתר אשרת פי כתבי למולאי אלשיך</li>
<li>מא אעאמל בה ר ישראל אנא ואהלי מן מראעאת אחואלה ואפתקאדה וכרמתה ואלשד עלי</li>
<li>ידה וכל דלך מני לה לא לסבב אלא לאחפאט מולאי אלשיך ולמא ביני ובינה ולמא לה עליי מן אל</li>
<li>כרמה ואלאיאדי ותאניה לגרבתה ואנקטאעה ושאהד דלך ענד אלכבירה אם אבו עמראן חרסהא</li>
<li>אללה ואעלמת מולאי מא יעאמלני הו בה ומא עלמת לדלך סבב אלא קלת אלעקל ואלגירה ואלחסד</li>
<li>וקד זאד אמרה פי אלוגה אלדי פי עלם מולאי וזאד פיה וארבא ומא כאן מן אמרה הדא עלם ענד</li>
<li>אחד אלא ענד עלבעץ פחצל אלאן ברבים משהור וענד אכתר אלגרבא תם אנתקל אמרה אלי אן</li>
<li>ילפט במא לא יגב ידכר פי אלכתאב מן אפאת אלכתב מתל תחיית המתים ואמור אלנגום וגיר</li>
<li>דלך ופי כל מוצע יגלס ישהד עליה פיה בשהאדה וכאן סידנא קדס אללה רוחה נזיה אלנפס</li>
<li>פרבמא בלגתה מן הדה אלאכבאר בעצהא יכדב וינתהר מן יחכיהא ואלאן זאד אמרהא כתיר</li>
<li>כתיר ואלאחואל אנתקלת וקד עאמל אלחבר ר חיים חרסה אללה במעאמלה קביחה מע אצהארה</li>
<li>בני אלברדאני ואאל אלאמר אלי אלפרקה ואכלף אללה עלי אלצביה כלף חסן מן אלדין ואלמאל</li>
<li>ואלתורה והי פי הדה אלמדה תדכל ביתהא ואנא וחיאה מולאי אכשא עליה ופי כל דלך מא אבקי</li>
<li>אדא סמעת אמר אעאדלה עליה והו אשר לא ישמע לקול מלחשים ומתי מא זדת מן הדה</li>
<li>אלאכבאר פי כתאבי אשגלת קלבה חרסה אללה גיר אנה מבין דבר מתוך דבר וחכימא ברמזא</li>
<li>ויעשה כחכמתו וקד וגדתה מנד איאם פי אלכניסיה והו יקול מע קום אבן עמי משגול מע סידנא</li>
<li>אלרב ילם שעתה וידבר אחואלה וקד אפתקד מעה ויגמע לה אלדנניר מן אלמגארבה ואחואל</li>
<li>לא תדכר ולא תקאס פעוצה אללה כיר פי עקלה אעלמתה דלך והו יעמל מא אלהמה אללה ואנא</li>
<li>מא ארד באלי אליה ולא אואכדה בל אזיד פי אחפאטה אלף מרה למקדאר מולאי ומא לה עליי</li>
<li>בעד כתאבי הדא אליה ערפתני אמראה מן אהל אלאסכנדריה כאנת מע אלנסא</li>
<li>אן צאלח אבו מרדוך תופי אליום סנה רחמה אללה וקד כנת תרכת ענדה נחו ח אואק חריר מגזול</li>
<li>יצלח ללרקם יביעה לי וכאן לי בקיה חסאב ענד אלשיך אבו אלסרי קבצה לי מנה ווצל אלי</li>
<li>כתאבה בדלך אעני כתאב צאלח אלמדכור ותרכת ענדה פי אלמכזן גראב ללמא וגרתין כבאר</li>
<li>וחויגאת ואנא ארגב אלי מולאי יכתב בפצלה כתאבה לסידי אבו אלפרג מרדוך ויעזיה עני ויערפה</li>
<li>אן מא ענדי עלם מן דלך אלא אלאן מן אלמראה אם בקא אלדי טלעת ללקדס וילטף לי מולאי [פי]</li>
<li>דלך באלטאפה חסב עואידה וקד וצלת כתב מן מולאי לר אברהם בן אלרייס אבו סהל ואפדיתהא</li>
<li>מן אלכתבי ואנפדתהא אליה ללרמלה לאנה לם יטלע ללקדס פי הדה אלסנה אעלמתה דלך ושלום</li>
</ol>
                    
                        <h3>Right Margin</h3>
                    
                        <ol>
<li>כצצתה באתם אלסלם</li>
<li>ורבינא יחי לעד אלפי שלומות ויתפצל</li>
<li>מולאי יהניה עני בהדה אלאעיאד אלמבארכה</li>
<li>אצהארה סאדאתי אפצל אלסלם אם אבו עמרן סידתי</li>
<li>אפצל אלסלם ושלום לך צהרנא</li>
<li>ר מבשר יכצה באפצל</li>
<li>אלסלם</li>
</ol>
                    
                        <h3>Below, Upside-Down</h3>
                    
                        <ol>
<li>למולאי אלשיך אבי יחיי נהראי בן נסים מן אבון בן צדקה אלמגרבי שאכרה</li>
<li>אטאל אללה בקאה ואדאם סלאמתה וסעאדתה אלפסטאט אן שא אללה עז</li>
<li>אלחסן בן טאהר עמר בן יוסף וולדה</li>
</ol>
                    
                </div>
            
        </section>
    </body>
</html>
