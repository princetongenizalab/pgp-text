
<html>
    <head>
        <title>Transcription of Letter: T-S 20.180</title>
    </head>
    <body style="max-width: 860px; margin: auto">
        <h1>Transcription of Letter: T-S 20.180</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00020-00180/canvas/1">
                    
                    
                    
                        <h3>recto</h3>
                    
                        <ol>
<li>כתאבי יאכי וסידי אלעזיז עלי אטאל אללה בקאך ואדאם סלאמתך וסעאדתך וצרף אלאס[וא]</li>
<li>ענך ברחמתה לז' כלון מן שבט ען סלאמה ונעמה ושוק אליך קרב אללה אלאגתמאע</li>
<li>ביך עלי אפצל חאל תקדמת כתבי אליך עדה מע אלפיוג ופי הדה אלאיאם מע פיוג אכרין</li>
<li>כרגו מע אלק[אפ]ל[ה              ] כנת עלי אלספר פלם יתפק לי אסל אללה יגעל פי דלך אלכירה</li>
<li>וקד וצלו [אלפיוג] פי הדה אלאיאם ווצל כתאבך תדכר טלועך לבוציר ושראך י' אעדאל כת[אן]</li>
<li>ארגו חלל[ת         ] רחלך ואשתרית באקי חאגתך ודכר[ת א]מר אלרזמ[ה] אסל אללה יעגל עלינא</li>
<li>ועלי מן לה פיה שי בכיר ודכרו אלפיוג אכבאר חירתנא ודכלת פ[י] קל[בנ]א אסל אללה יסמענא</li>
<li>מא יהדי קלובנא ויגבר אלכל בחיאה מולאי אלשיך אבי נצר ויגעלה פי חיז אלסלאמה ולא</li>
<li>יוקפה עלי מכרוה פהו עזא אלכל ויטמן קלובנא מן גהתכם וקד ערפתך פי כתבי מא באעה</li>
<li>לך אכי בסוסה וקד באע לך פי הדה אלחמעה בסוסה ביעה חסנה מן קקל''ה אלי קק''י</li>
<li>ולם יתם לה סלף ל[סבב] לזומה אלמוצע ואשתרא לך ק' שקה צאלחה כתיר מתאע חסן וקד</li>
<li>תהיאת אלסנה הדה אלקאפלה לם נרא מתלהא קט ולם נגד אחד יחמל לי פיהא מתאע</li>
<li>חתי ק' גלאלה וכסר אשתריתהא מא וגדת מן יחמלהא פלם נריד אבאלי נפסי מן אלחוגיג</li>
<li>פיהא לאני נעלם אן יכון וצולהא פי אלציף ויחמק אלאנסאן מן מא ישתריה וקד אסתכרת</li>
<li>אללה וחמלת אליך פיהא צחבה עבדאללה אלכשקורי צרה דנניר כלטתי מעך וזנהא</li>
<li>נ' דינארא וצרה כלטתי מע סידי אבי אלקאסם עבד אלרחמן וזנהא ס''ה דינאר וצחבה</li>
<li>כליפה אבן אלמנגצי צרה עין כלטתי מעך וזנהא נ' זינארא וצרה עין כלטה סידי</li>
<li>אבי אלקאסם עבד אלרחמן וזנהא ס''ה דינארא וצרה ורק כלטה סידי אבי אלקאסם איצא וזנהא</li>
<li>אלף דרהם וחמלת אליך צחבה אחמד אבן קאסם צאחבה צרה עין כלטתי מעך וזנהא ל'</li>
<li>דינארא וקרטאס פיה רטל ותלת חריר סרקוסי וקד דכרת לך פי גיר הדא אלכתאב אן וגהת</li>
<li>אליך אלף דרה' מע אבו בכר אלרשידי פבעדלך תמנע מן חמלהא פצרפת לך עוצהא</li>
<li>הדה אלל' דינארא וחמלת אליך מע אבו בכר צרה פיהא ס''ב אלף קק''נ חבה לולו מרגאן מנצו[ם]</li>
<li>קדמת עלי ביעתין כ''ה דינאר לם נאכד מנהא אלא הדה והי תסוא הון ט''ו דינאר אלביעה</li>
<li>פתעמל עלי אנך אן כנת מקים תשתרי לי אעדאל כתאן צאלחה ולא תשתרי שי מן אלטנסאוי</li>
<li>מא לך אנת טאקה בהדה אלביות אלכבאר אנמא תלתקט אנת מן ענד אלצעאליך אגוד</li>
<li>מא תקדר עליה ואנת אנצר פי מא יעוד בצלאחך ואן כאן אללאך צאלח או ראית פו אצלה</li>
<li>קלה פתעמל עלי אנך תשתרי ביהא לאך אלי אן תצל אליך אלדנניר ואלדרה' פי אול אלמראכב</li>
<li>תלחק תשתרי נפץ אלניל ואן כנת מסאפר פתכלף [         ] ישתרי לך ביהא פי אלציף</li>
<li>אמא כתאן או לאך ולא תשתרי שי עלי גת פמא פי שרא אלעגלה ראחה אלא אן תרא שי</li>
<li>מן אלכף צאלח מתל מסך או אזורד הו הון קליל מביוע או לולו אכראג אן כאן צאלח</li>
<li>אכר אלוקת ואעלם אן תלחק ביה אול אלמראכב פתעמל מא אלהמך אללה אליה אללה</li>
<li>יופק לך מא פיה אלכירה ופי הדה אליומין תצל קאפלה מן סגלמאסה והי תכרג בעד</li>
<li>הדה פאן אתפק לי מן יצלח נזיד נחמל מעה שוי וגמיע מא נחמלה נגעל סבילה</li>
<li>לסידי אבי אלקאסם עבד אלרחמן וקלבי מתעלק מן גהה סידי אבי זכרי אלטביב</li>
<li>לא כרג מנה מע אלפיוג כתאב ונעלם מא יטרח עלי קלבה מן הדה אלחאדתה אלעצימה</li>
<li>אסל אללה יסמעני סלאמתה וסלאמתכם אגמעין וקד כנת כתבת לסידי אבי זכרי</li>
<li>פי מלחפה פאן כאן לם יתפרג אליהא פלעל תשתריהא לי ותוגההא מע תובין ארגישי</li>
<li>לא תסתבד מנהם לאני נשתריהם הנא כאג'לא לחטאן ולם תדכר לי פי כתאבך שי</li>
<li>מן אכבאר סידי אבי אלקאסם ואנמא נחב כתאבך יכון משרה בכל אלאשיא ולם נרא</li>
<li>מנה כתאב ולא עלמת אן כאן אשתרא לנא כתאן אם לא מע מא אני נעלם אנה</li>
<li>מא יפרט פנחב תערפה שכרי ותדכרה כל אלאוקאת פי אסבאבנא ותבלג</li>
<li>סידי אבי אסחק ברהון אבן עמי אבו אלפצל אלסלם וסידי אבי אסחק ברהון בן עמי</li>
<li>אסמעיל אפצל אלסלם ואללה יעלם מא דכל עלי קלבי מן אלסרור במא סמעת בוצולה</li>
<li>ותבלג סידי אבי אברהם עיאש אפצל אלסלם ואנא נדכר כאלה כל אלאוקאת פי חואיגה</li>
<li>וסידי אבי סעיד נעלם אן מא יצל כתאבי אן שא אללה אלא וקד אנהדר אללה יגמע</li>
<li>ביננא ובינה עאגל קריב וקד כנת אכדת עליך פי כל כתבי פי באב אלמקרא</li>
<li>אלדי חמל אליך עטא בן יגו ארגו פעלת לה פיהא מא יסרה פלך פי דלך ולנא מתובה</li>
<li>פלא חאלו פי אמרהא ואלסלם עליך וכל מן ענדנא יכצך באפצל אלסלם ואכי</li>
<li>בסוסה וקד וגהת אליה כתאבך ווצל גואבה אליך וקד וגהתה אליך מע כתאבי</li>
</ol>
                    
                        <h3>recto, right margin</h3>
                    
                        <ol>
<li>מע כליפה אבן אלמנגצי</li>
<li>אלדי מעה אלצראר</li>
<li>ואלסלם עליך ועקב שלום</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00020-00180/canvas/2">
                    
                    
                    
                        <h3>verso</h3>
                    
                        <ol>
<li>אכי וסידי אלעזיז עלי אבו יחיי אטאל אללה בקאה              מן ברהון בר יצחק זצ''ל [תאהתרי]</li>
<li>נהראי בן נסים                          אללה וליה</li>
</ol>
                    
                </div>
            
        </section>
    </body>
</html>
