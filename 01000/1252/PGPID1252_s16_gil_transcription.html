
<html>
    <head>
        <title>Transcription of Letter: T-S Ar.18(2).4</title>
    </head>
    <body style="max-width: 860px; margin: auto">
        <h1>Transcription of Letter: T-S Ar.18(2).4</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-AR-00018-00002-00004/canvas/2">
                    
                    
                    
                        <ol>
<li>בשמ רח</li>
<li>אורה ושמחה ומרגוע והנחה וצהלה ורוחה והשקט ובטחה</li>
<li>ונוס אנחה וגודל במנוחה והעדר ש[כח]ה ורצות מנחה אלה</li>
<li>וכמוהם וכפלי כפליהם יהיו לכגק מר ור יצחק הרב הגדול ריש</li>
<li>בי רבנן עזר הנשיאות בית דין הגון נטרוהי משמיא בר כגק מר</li>
<li>ור שמואל החסיד בדורו נוחו בגן עדן מודיע הדרתו הקדושה</li>
<li>אנני מא אגפל ען אלדעא לחצרת/ה/ אלטאהרה ולשני חמודיו היקרים</li>
<li>האלהים ישימים לשם ולתהלה ברכה בקרב הארץ אעלם חצרתה אן</li>
<li>יוסף הפרנס וצל אלא חצרה [ ]ק אלאולא ולם יעלמוני בדכולהם</li>
<li>אלא חצרתה וצעב דאלך עליי לאנהם מא לאחד ענדהם קדר וכל מנהם</li>
<li>מא יתבע אלא הוא קלבה איש הישר בעיניו יעשה ואעלם חצרתה</li>
<li>אן אלשיך אבו עמרן הכהן בר מר ור גוליב נע אשתרא קטעה תקדי&gt;ר&lt;הא</li>
<li>ארבעה אצרע מן בוסתן הוה ללקאצי הרון וכתב ואשהד פלמא אושתרית</li>
<li>האדה אלקטעה אתפקו גמיעהם עלא הד אלכניסה ובנאה (!) פלמא כאן יום</li>
<li>שבת קולת להם והם מ/ו/סתגמעין כולהם קולת להם לא תקולו אן הד</li>
<li>האדא אלמוצע באמר אחד אלא באמרכם כולכם גמיעכם קאלו אלגמיע</li>
<li>נעם כולנא לב אחד ואצבחו מן גד הדו ובנו ובעד יומין או תלאתה ארסל</li>
<li>אלואלי אלא אלגמאעה וחצרנא גמיענא אלא ענד אלואלי פכלמנא בכלאם</li>
<li>צעב ואתהדדנא (!) ובלג אלכבר אלא ענד אלשופט פאלתמנא גמעה ומצינא</li>
<li>אלא חצרתה וכאן אלואלי גאלס ענד אלשופט פקאל אלשופט מא יובנא כניסה</li>
<li>פי זמאן מולי אלאפצל אללה ינצרה [ע]לא גמיע אעד&gt;א&lt;ה פקאל לה אבו אלחסן</li>
<li>ולד אלשיך אבו עמרן נחן מא נבני כניסה לאכן נבני בית קאל אלשופט אן</li>
<li>כאנת דאר פאבנו פדעינא לה וכרגנא מן ענדה ושרעו פי אלבנאא</li>
<li>פבנינא דאיר בית הכנסת ועמלנא אלהיכל פי מוצעה וכאן קד תחצל מן בעץ</li>
<li>אלגמעה מן יפת בר עלי נע דינרין ונצף לאנה כאן אלמוסים ואתחצל מן אלגמעה</li>
<li>תקדיר דינרין ודפע אלשיך אבו עמרן משה הכהן רבעי ואיצ ולדה אבו אלחסן</li>
<li>דפע רבעי ופרג אלגמיע פי דאיר בית הכנסת ואלגמעה מולתמין אלא ענדי יום</li>
<li>כל שבת יצלו פי מוצע ענדי ואיצא ספר תרה (!) נקלתה אלי מוצעי פלמא כאן יום אלשבת</li>
<li>כלמתהם פי מענא בית הכנסת לאן מא בקי להא חבה ואחדה ואצעב מא בקי אל</li>
<li>כשב פגמעו בינהם סבעה ועשרין דרהם ומא [[יוכלף]] //יוכף// אלמוצע אקל מן כמסה</li>
<li>דנאניר אוכר ואלכניסה בין דארין ללעבריין אלדאר אלוחדה היה לכרימה אלשיך אלגליל</li>
<li>אבו אלמרגא הכהן ואלדאר אלאכרה לאברהים בר מבורך נע וגא פי תחדיד אלבנא אלהכל</li>
<li>בין אלבאבין ויקע ראס אלנגף פי אלחיט אלדי לדאר אלואחדה ואלאכר פי אלדאר אלאכרה</li>
<li>פגרא בינהם כלאם כתיר עלא דאלך ווקע בינהם מחלוקת ומוצל האדא אלרקעה</li>
<li>יעלם</li>
<li>חצרתה במא גרא בינהם ונריד מן תפ&gt;צ&lt;לה אן יסאעדנא בכל מא קדר עליה אן יתפצל</li>
<li>יאכד ללמוצע כתאב [[מן]] באלענאיה מן אלשיך אלגליל השר הנכבד הירי את יי כגק מר</li>
<li>ור [סעדיה?] בר יהודה הקרוי אלשיך אבו שעד האלהים יברכיהו בברכת האבות זל וגמיע הקהל</li>
<li>דאעיין לחצדרתה ולמן תחוטה ענאיתה ואיצא כתאב למולי אלקאצי אלגליל שוכר במא</li>
<li>תפצל בה עלינא לם יטלק לנא אלבנא למא קדרנא נבני שיי ואכבר אלחואיג אלא חצרתה</li>
<li>אן ישר [[ ]]//פי// גמיע אלאמור בלא תאכיר פי אמר בית הכנשת ואעלם חצרתה אניי(!) מגבון</li>
<li>מע האדה אלגמאעה פי גמיע אלאמור ואצף לחצרת[ה] מא אנא פיה תקדמת בהם שהר תשרי</li>
<li>אלא אכר אלעיד ותרבה אלחאבר סעדיהו //זל// מא נאלני מנהם פרוטה אחת לא דהב ולא פצה</li>
<li>ולא ידפעו לפסיקה ולא מוגאמעה ולא רגיף כבז ולא הדייה ולא תחפה ולא שי מן אלאשיא</li>
<li>וחק אלמק[ד]ש אן כאן לי לשבת שיין אלבסה סוא פרד תוב וקד תכלו עני פי גמיע אלאמור</li>
<li>וחצרתה תעלם אן אלמוקדם מנפעתה מן גמאע/ת/ה פאדא לם תכון לה מנהם מנפעה</li>
<li>לם יכון בידה מא יקים בה גאהה ואריד מן תפצלה אן יצל אלא אלגמאעה כתאב</li>
<li>במא יקום בה אלי ומא אקים בה גאהי למן יען עליי פמא ישכ/ר/וני עלא תרך חקי להם</li>
<li>והדא אל/א/מר מותעלק בחצרתה לאן //אמרה// אלנאפד פי גמיע אלאמור ואלכתאב אלדי יצל יכון פיה</li>
<li>גמיע מא סאלתה פיה ואן לא ימצו אלא דיני גויים ואן יקבלו במא יוקאל להם מן אמור</li>
<li>אלדין ויכון אלכתאב מכתום לאלא יקר&gt;א&lt;ה אחד סואיה ושלומך ירבה לעד נצף(!) סלה</li>
<li>ושלום כל הנלוים אליך ושלום שני חמודיך היקרים שני כו&gt;כ&lt;בי הזהר ושלום ישע יקרב</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-AR-00018-00002-00004/canvas/1">
                    
                    
                    
                        <h3>verso:</h3>
                    
                        <ol>
<li>יגיע כגק מר ור יצחק הרב הגדול ריש אהובו ומודה חסדו</li>
<li>בי רבנן עזר הנשיאות בית דין הגון נטרוהי אברהם בירבי סע&gt;ד&lt;יהו</li>
<li>משמיה בר כגק מרור שמואל הצדיק זצל החבר החברוני זל</li>
</ol>
                    
                </div>
            
        </section>
    </body>
</html>
