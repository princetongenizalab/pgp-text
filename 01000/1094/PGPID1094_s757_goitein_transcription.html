
<html>
    <head>
        <title>Transcription of Letter: T-S 13J28.19</title>
    </head>
    <body style="max-width: 860px; margin: auto">
        <h1>Transcription of Letter: T-S 13J28.19</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00028-00019/canvas/1">
                    
                    
                    
                        <h3>Recto:</h3>
                    
                        <ol>
<li>אלא מנך וען קריב תנדמי [</li>
<li>יטלע לך גבארהא ויעז עלי פי חקך הדא</li>
<li>ואלאן לא עדר למן אנדר פקד אנדרתך</li>
<li>דפוע ואכרהם הדא אלאנדאר פאן כאן</li>
<li>לך נייה פי אלכרוג פקומי אכרגי מע</li>
<li>ואלדך פקד תפצל בדלך ומא בקי עליה</li>
<li>עתב ולא לום אלא עליך ואלא פאעלמי</li>
<li>ואתחקקי אן מא בקי לי קעוד פי דיאר</li>
<li>מצר פמא בקי לי קעוד אלא אן כרגת פאן</li>
<li>חצרתי פאלכירה לך ואלחויגאת מא להם</li>
<li>קדר ידכרוא כדיהם מעך ואנא</li>
<li>עמך בו אלפרג נעלמך אן וחק אלשריעה אלמקדסה</li>
<li>לא יעלם אחד . . . . . . . . . ה מן סבב מא</li>
<li>אנתי פיה בסבב גיבה זוגך ענך ואנתי תתחקקי</li>
<li>אן אלאמר מא הו בידי ולא ביד אל . . . אלא מן</li>
<li>אללה תע ומא סבב בה ונעם חכם אללה תע</li>
<li>ולקד עיית ממא ננפד כתב ונתקל עלי אלנאס</li>
<li>מן סבב כרוגך ונקצך מן שדתך ותבות אלולד</li>
</ol>
                    
                        <h3>Recto, right margin:</h3>
                    
                        <ol>
<li>פאעלמי</li>
<li>פי אלבלאד</li>
<li>אן מן אלאן מא בקי</li>
<li>מן</li>
<li>יכתב כתאב</li>
<li>]לאן מא</li>
<li>בקי לך . . . . קד</li>
<li>חצר ואלדך וחלף</li>
<li>באלשריעה מא</li>
<li>נעיקהא לאן מא</li>
<li>ללאמראה אלא</li>
<li>זוגהא ואעלמי</li>
<li>אד לם תכרגי</li>
<li>ואלא הו יתזווג</li>
<li>או יסאפר לאנה</li>
<li>מסך מ . . . ה פי</li>
<li>חקך וחק אלאהליה</li>
<li>אלי אלאן ומן הו</li>
<li>הדא אלדי יצבר</li>
<li>ען זוגתה ה[דה אלמדה</li>
<li>ויקטע עמר מ[</li>
<li>]רזקה עלי</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00028-00019/canvas/2">
                    
                    
                    
                        <h3>Verso:</h3>
                    
                        <ol>
<li>ופקהא אללה תע פהי מעדורה מן גהה פרקתך</li>
<li>ולכן תקים פרקתך לשדה אנתי פיהא וזוגך תגד</li>
<li>פרקתהא מנך ראחה עטימה ללפריקין . . . .</li>
<li>קלבהא וחק אלשריעה אלמקדסה אלטאהרה מ . . .</li>
<li>מעך אלא ללה תע ולמחבה אלאהלייה והי תערף מחבתי</li>
<li>להם . . רם אללה סאעה מחבתי לכם פלולא הי</li>
<li>. . . חצל לכם אלגמיע נכד ולי אללום מנכם גמיע</li>
<li>ומנה איצא אלדי אנא אלסבב פי וצלתה לכם</li>
<li>ואללה קד עלם קצדי ואלנאס וקד ראח מאלי ווחלת(?)</li>
<li>מעכם אלגמיע פי כלאמי ואלעאקבה בעון אללה תע</li>
<li>חמידה לאן אלנייה פי דלך ללה תע פאללה תע יחסן</li>
<li>אלעאקבה ואעלמי אן קד חצל לך הדא אלאנדאר פמגי</li>
<li>חצל לך עאקה וגדת קצה פדנבך פי ענקך וענך מן</li>
<li>יסבב לך אלעאקה ולו יום ואחד אעלמתך דלך ואדא</li>
<li>תגאהזתי תאכדי אלמציחפאת ואלכראסאת תעמליהם</li>
<li>פי כריטה ותכייטי עליהם ותאכדי חואיגך אלדי</li>
<li>תרידי ומהמא תקל עליך אודעיה ענד אלדיין וכדי</li>
<li>רקעה בהם ואלנביד ינבאע [[ואשת]] ויושתרא לך בתמנה</li>
<li>חדידה פצה תעמליהא פי ידך וסיירי אלי אלשיך</li>
<li>אבו אלחגאג בן אלטביב רחמה אללה תע הו יסבב פי</li>
<li>ביעה והו ישתרי לך אלחדידה ומהמא כאן ענדך אודעיה</li>
<li>ענד אלדיין [[קמ]] כמא קלת תך ואלסלאם עלי סת אלמעאני</li>
<li>ועלי אמראה אכי ועלי גמיע אלאולאד אלעזיזין ושלום</li>
</ol>
                    
                </div>
            
        </section>
    </body>
</html>
