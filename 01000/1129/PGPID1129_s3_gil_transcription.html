
<html>
    <head>
        <title>Transcription of Letter: T-S 13J34.11</title>
    </head>
    <body style="max-width: 860px; margin: auto">
        <h1>Transcription of Letter: T-S 13J34.11</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00034-00011/canvas/1">
                    
                    
                    
                        <ol>
<li>כתאבי אטאל אללה בקא סידי אלחבר [ואדאם עזה] ותאיידה ונעמתה מן אל</li>
<li>רמלה לכמס בקין מן צפר ען חאל סלא[מה] לא זאלת ענה ואן כאנת</li>
<li>כתבי מנקטעה ענה פאנני לא אדע אלסואל ען אחואלה אטאבהא</li>
<li>אללה פיתצל בי מן דלך מא אוסר בה ואשכר אללה תע עליה</li>
<li>ואסאלה אן יזידה מזיד אלכיר ונעמה וכאן קד וצל כתאבה</li>
<li>חרסה אללה אלי סידי אלשיך אברהם שצ אבן אלעם פי מא יתעלק</li>
<li>באכיה שצ ווקפת עליה ושכרת אהתמאמך לכן קד כאן יחסון</li>
<li>חרסך אללה אן תחמיה אלמ[ ] בחוסן תדבירה ולוטפה לאן אלחאל</li>
<li>פי אמרה כאלמשתהר ענה אכתר אלנאס ולא בד ללחכאם</li>
<li>מן אן יסתפתו אלי אלמואציע אלמשהורה וכמא יגיב אלחוטה</li>
<li>ללאית[אם] כדלך מתלה יגיב אלחוטה לגירהם ולא ידפע אליהם</li>
<li>אלי מא יסתחקה וישתד אלתחרוז פי דלך לכל מן [[מן]] אלכצמין</li>
<li>אלי הדא אלי קול אלאבא זכ לב יתמי דאכלי דלא דידהו ליזלו בתר</li>
<li>שבק[י]הו פבאן בדלך אנה יגיב עלינא כמא נתחרז ללאיתאם</li>
<li>כדלך לא יגיב אן נטעמהום מאל גירהום ולא נמכנוהום מנה</li>
<li>ווצלת כתב עידה ואגאב סידנא אלרייס שצ במא פיה כפאיה</li>
<li>[ ] קד וצל כאן פאחב [יכ]ון חסב אלמואד פי הדא אלשאן</li>
<li>וילטף אשד לוטף ליסוס אלסיאסה אלחסנה אלי אן תנפציל ליכון משכור</li>
<li>ענד אללה וענד אלנאס וענד גמאעתנא ופי דון הדא כפאיה</li>
<li>למתלה ואלתלויח פי דלך יגני ען אלתצריח ואיצא אני אסאלה</li>
<li>פי מראעאה מן יכצני והו ברכאת בן הלל שצ אלרמלי בן קרתוי</li>
<li>פי כראג ומא גרי מגראה ואלמראעה לה פי מא ישתריה מן חואיג</li>
<li>ולא תמכין מן יצלמה או ידיה פאנמא יעאמל בה פהו ואציל בי</li>
<li>וקד וצלת כתבה אליי ישכרה פימא עאמלה ואנא אסאלה אלזיאדה</li>
<li>פי דלך לא עדמתה ולא כלות מנה ואן יכון חאגה ישרפני בהא</li>
<li>ושלום כבודו יגדל ברית שלום</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00034-00011/canvas/2">
                    
                    
                    
                        <h3>verso</h3>
                    
                        <ol>
<li>יובל בשמחות וגיל ליק כגק [מר] ור אפרים החבר ביר שמריה תנצבה</li>
<li>שמרו צורו ועזרו מאהבו ודרש שלמה</li>
</ol>
                    
                </div>
            
        </section>
    </body>
</html>
