
<html>
    <head>
        <title>Transcription of Letter: T-S 10J9.16</title>
    </head>
    <body style="max-width: 860px; margin: auto">
        <h1>Transcription of Letter: T-S 10J9.16</h1>

        <p>Mordechai Akiva Friedman, <em>Jewish Polygyny‎</em> (in Hebrew) (Tel Aviv: Bialik, 1986).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00009-00016/canvas/1">
                    
                    
                    
                        <h3>Recto</h3>
                    
                        <ol>
<li>בשמך רחמנא</li>
<li>נעלם סידי אלפרנס אטאל אללה בקאך ואדאם עזך</li>
<li>ותאידתך וסעדתך וסלאמתך אן למא כאן יום סבעה עשר</li>
<li>בתמוז וצל אלי ענדנא אשיך אבו עמרן מוסה בן יקותיאל</li>
<li>רחמה אללה ואהלה והו וגע מן אתר מא גרא עליה באלפיום</li>
<li>מן אנהב ואלעקובה פי צפצף וקוטע איצא עליה באלקורב מן</li>
<li>ציעתנא ואוכד גמיע מא כאן קד סלם לוה מן צובאבה</li>
<li>רחל ועין ווצל ולדה אשיך אבו יעקוב אדאם אללה [ ]</li>
<li>עזה בעד דאלך באיאם וקד גרת עליה אהואן לא ימכ[ן ]</li>
<li>שרחהא ואקאם ענדה אלאן קצא אללה ופאתה פי אליום אלס[ ]</li>
<li>מן אב ולם יכלף ענדנא לא דינאר ולא דרהים ולא קליל ול[א]</li>
<li>כתיר לאן וצל הוה וכל מן מעה עראיא ובעד דאלך באיאם</li>
<li>תופיית בנתה מן הדה אלמרה אלואצל צוחבה הדה אלי</li>
<li>אחרף ותופיית איצא מרתה אלאכרא אלתי הי כ[אנת אם] ולדה</li>
<li>חרסה אללה ובקיית [[הדה]] הדה אלמרה ואכתהא ענדנא</li>
<li>ואלולד והו לא יקדר יצהר כוף מן אלכושים בסבב מן כאן</li>
<li>יצחבה פאלזמנה באיגארה אחד אצחאבנא ותסיר הדה</li>
<li>אלמרה אלי מן דכרת אנהו אבן עמהא אלמקים במצר ויוערף</li>
<li>באשיך אבו אלמעלי מנצור אבן מוסה אבן מכשול אלכאמ[כי]</li>
<li>אלקרא אדאם אללה עזה ואלא בלד יכון פיה ישראל אד מא</li>
<li>ימכן למתלהא אלמקאם ענדנא וכתבנא הדה אלאחרף אלי סיד[י]</li>
<li>אלפרנס חרסה אללה עלי יד רסולנא אלואצל צוחבתהא</li>
<li>לתקף עלי מצמונהא ותנעם בתסלימהא מנה ותוצלהא אלי</li>
<li>אבן עמהא אלמוקדם דכרה או תפעל פי באבהא מא יגב</li>
<li>פעלה מע מתלהא ושלומך ירבה לעד אמן</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00009-00016/canvas/2">
                    
                    
                    
                        <h3>Verso</h3>
                    
                        <ol>
<li>יצל הדא אלכתאב אלי סידי אלפרנס אחיה אללה</li>
<li>מן גמעה אליהוד אלמקימין בקלהא</li>
</ol>
                    
                </div>
            
        </section>
    </body>
</html>
