
<html>
    <head>
        <title>Transcription of Letter: T-S 8J15.13</title>
    </head>
    <body style="max-width: 860px; margin: auto">
        <h1>Transcription of Letter: T-S 8J15.13</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00008-J-00015-00013/canvas/1">
                    
                    
                    
                        <ol>
<li>עבדהא אבו נצר</li>
<li>בן אלטביב</li>
<li>וקף עבדהא עלי רקעתהא אלכרימה לא</li>
<li>עדמת אהתמאמהא ותפצלהא וצחבתהא</li>
<li>רקעה אלשיך אבי אלמעאלי אדאם אללה עזה</li>
<li>והי תדל עלי אנצלאח ראי פי עבדהא והדא</li>
<li>בחסן ספארתהא וגמיל ניתהא וקד כתבת</li>
<li>לה גואבהא צחבה הדה אלרקעה מולאי יקף</li>
<li>עליהא ויתחדת מעה בעד וקופה עליהא</li>
<li>לעל יתר פיה מא שרחתה לה וינעם במא</li>
<li>תקרר ואנא אמל אן אדא אנכשף וגהי</li>
<li>ותדכרת הדה אלנובה כנת אקדר עלי כלאצי</li>
<li>ואלתסבב לה וקד ערפתה אנני אשהד</li>
<li>אללה עלי אנני מא אטלב אכתר מן לחם</li>
<li>לאכל ובגד ללבש ומן ענדי כדלך אלי מא</li>
<li>יפרג אללה ענא מן הדה אלשדה ומא סמעת</li>
<li>מנה בעד [[ב]] דלך תערפני ואשתהי אן</li>
<li>אעיד אגתמע מעהא פאנני מן וקת</li>
<li>אגתמעת מעהא אסתבשרת באלכיר</li>
<li>ואיקנת נפסי באלצלאח למא כאן לי מן</li>
<li>חסן ניתהא ומערפתה בצפה חאלי ומא</li>
<li>דכל עלי מן אלעארץ מן קבלה ובעד</li>
</ol>
                    
                        <h3>margin</h3>
                    
                        <p>ומא אכר גואב אלרקאע אלא תעדר רואה וורקה פי אלמכאן אלדי אנא פי</p>
                    
                </div>
            
        </section>
    </body>
</html>
