
<html>
    <head>
        <title>Transcription of Letter: T-S 13J8.27</title>
    </head>
    <body style="max-width: 860px; margin: auto">
        <h1>Transcription of Letter: T-S 13J8.27</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00008-00027/canvas/7">
                    
                    
                    
                        <p>שליחות סודית, מסוגננת בקפדנות, שבה אדם מבקש תלמיד חכם להשיא לו את בתו.</p>
<p>אלנץ (?)</p>
<ol>
<li>צדר הדא בקולה בבקר זרע את זרעך</li>
<li>ולערב אל תנח ידך כי אינך יודע אי זה</li>
<li>יכשר הזה או זה ואם שניהם כאחד טובים</li>
<li>מא מקצוד אלחכים פי הדא אלנץ אלמזרוע</li>
<li>ואלמזדרע ואנמא קצד אפתעאל אלסיאסה</li>
<li>פי נפסה ופי אלאקרבון אליה אן יטלב נמוהם</li>
<li>עלי קאנון אלאסתוי לשד עצדה ותקויה</li>
<li>אסבאבה ולתלביה כלמתה לאתסאע אעדאדה</li>
<li>ליקוי נאצרה כמא אנתצר באהלה מן קאל בתוך</li>
<li>עמי אנכי יושבת וכצוץ אדא אנשא אלאנסאן</li>
<li>מן דויה מן הו עלי אלטאעה ואלקבול פקצד</li>
<li>אלחכים בה מנבהא אינך יודע איזה יכשר</li>
<li>הזה או זה ואם שניהם כאחד פתלך אלסעאדה</li>
<li>אלמפרטה פאן סועד אלאנסאן אן יך דלך מן צלבה</li>
<li>פיאלהא מן נעמה ואן כאן ישתריה מן תעב</li>
<li>גירה מן כארג פיאלהא מן סעאדה ועבדהא</li>
<li>ואן כאן דלך מנכורא עליה אשתהא אן יך מן</li>
<li>דויה ומן אלאקרבין אליהא ליאמן אלעאקבה</li>
<li>עאגל ואגל ולם ימתדח פי רקעתה הדה ען</li>
<li>נפסה בכלמה בל הו מתכל עלי נץ יהללך זר ולא</li>
<li>פיך והו אכבר אלנאס בקהלתה ונשוה וביתתה</li>
<li>וקצדה ברסולה הדה אלרקעה ליכון רסולה אכרס</li>
<li>לא יכרג סרה לאחד אלא אלי כדמה פקט פאן דהל</li>
<li>אלכאלק ברזק פיכון אלרסול איצא סטרין ברקעה</li>
<li>מן ידה ליד עבדהא במא תקתציה חצרתה</li>
<li>ואלהא די שכין שמיה במדוריה יסאיל מן יכרג</li>
<li>[[הדא]] הדא אלסר דון קצאה לאן אלאנסאן בגאהה</li>
<li>ומא דלך בעיב אן יקצד אלאנסאן אלאדני ללאעלא</li>
<li>ואלאעלא ללאדני וענד אלאבאחה אן אראד</li>
<li>כאדמה יבק (!) פי אלתרפיה פי הדא אלשגל כאן</li>
<li>בחכמהא ואן אראד אכדת לי דכאן פי בז כאן</li>
<li>דלך בראיהא ואן אלף אללה בייננא (!) סוף תחמד</li>
<li>אלעאקבה פי אל[כי]רה ומא אשכר נפסי לו</li>
<li>אבדלת אלטלב לאכסב (?) ערבון מן מכאן ואתנין</li>
<li>ותלאתה ולאכן אסנדנא אלי מא נקלה אלצאדק</li>
<li>לעולם ישא אדם בת תלמיד חכמ וכול' ואסתחלפה</li>
<li>בשם יי/י/ ענד קראתהא אסטר עבדהא וכתבהא</li>
<li>מא יסנח מן גואב יכון דלך מן ידה ליד עבדהא</li>
<li>פאן סא דלך לעיב לא מן עבדהא ולא מנהא</li>
<li>הו אולא ממן יחמל חדיתנא ויודי מא יריד ויכלי</li>
<li>מא יריד פקצד בדלך לאילא יכרג לנא סר תהיה</li>
<li>שעת הכשר והצלחה ומא קד תטלבה מן מהר אן</li>
<li>סהל דלך אכתבה איצא ומוכר וסאיר מא תקציה</li>
</ol>
<p>(ביד אחרת, כנראה של בעל המכתב)</p>
<ol>
<li>ואתכבר חכאיתך למנאכ</li>
<li>אלציצית ואתק באללה</li>
<li>ושלום</li>
</ol>
                    
                </div>
            
        </section>
    </body>
</html>
