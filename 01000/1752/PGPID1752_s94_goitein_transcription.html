
<html>
    <head>
        <title>Transcription of Letter: T-S 18J2.10</title>
    </head>
    <body style="max-width: 860px; margin: auto">
        <h1>Transcription of Letter: T-S 18J2.10</h1>

        <p>S. D. Goitein, <em>Palestinian Jewry in Early Islamic and Crusader Times‎</em> (in Hebrew) (Jerusalem: Yad Izhak Ben Zvi Publications, 1980).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00018-J-00002-00010/canvas/1">
                    
                    
                    
                        <ol>
<li>בשמ רחמ ברוך הגבר אשר יבטח בה' וג'</li>
<li>מוגב הדה אלאסטר אלי אלולד אלעזיז (אטא)ל</li>
<li>אללה בקאה וחרסה ותולאה אערפה כתרה אלשוק</li>
<li>אליה ואלארתיאח נחוה פאללה יקרב אלאגתמאע</li>
<li>בה עלי אסר חאל ואלאן תעלם אן לו עלמנא אנך תנסא</li>
<li>ולדך וזוגתך ותטרחהם ען קלבך מא כננא מכננא</li>
<li>ספרך ולכן טלבנא לך אלכירה וקלנא לעל תסרע</li>
<li>פי אלמגי פאדא בך קד סכנת אלבלאד ומא הדה</li>
<li>נייה מן בקי ידכר לה (=לא) זוגה ולא ולד פמן ראית עמל</li>
<li>כדי (=כדא) חתי עמלת מתלה פהודא צאעד רגל גריב</li>
<li>קד וצל כתאבה ואלנאס תשהד לה אן כתרה איאמה</li>
<li>צאים לעלה יצל שי יכלץ אמראתה וולדה ואנת</li>
<li>קד עלמת מן עקוב אלכבר כיף הו ואנת בארד</li>
<li>אלקלב ואלנייה ואלאן סאעה וקופך עלי הדה אלאסטר</li>
<li>תקדם חצורך פאללה מא יתכלא ענך וענהם</li>
<li>מא אהל אלשאם צור ועכא אלא ביתעצבו מע</li>
<li>אלגרבא אמא קלנא לעל לא נחתאג אלי מן יערפך</li>
<li>פתקום תגי מן כל בד לעל בחצורך נועד אלקומץ</li>
<li>ואלסת צאחבה טברייה ולו דפענא להם שוחד</li>
<li>דינ' ועשרין חתי יכלצוהם ותופיהם אלדי להם</li>
<li>עליך פמא תמת עליהם הדה אלשדה אלא בקעודך</li>
<li>הדא אלזמאן כלה פלו אנך קד סאפרת אלי אלהנד</li>
<li>כנת קד וצלת פלא שך אן קד טאב לך מכאלטה</li>
<li>אלמצריין ואכלהם ושרבהם ולעבהם פמא כאן שרטנא</li>
<li>מעך אלא אנך לא תקעד שהרין פמא אדרי</li>
<li>איש אקעדך הדא אלזמאן כלה ומא אעלמתנא מסתוי</li>
<li>איש אנת פיה ולא וצל מנך כתאב אן ישפי אל</li>
<li>קלב בחאלך ואמורך ואיש צח לך אלא כלית</li>
<li>זוגתך ואבנך פי אלאסר ואנת גאפל פסעה</li>
<li>וקופך עלי הדא אלכתאב תקום תגי מן כל בד</li>
<li>חתי נתסאעד עלי כלאצהם ונבצר איש אלדי</li>
<li>נעמל פי אמרהם פאללה אלעאלם א(יש) קד</li>
</ol>
                    
                        <h3>(Right Margin:)</h3>
                    
                        <ol>
<li>גרי עלינא בסבבהם</li>
</ol>
<ol>
<li>פגאת נובתהם גטת אלאחזאן</li>
</ol>
<ol>
<li>כלהא וניסא אלדי עדמנאהם</li>
</ol>
<ol>
<li>בהמהם פמא אלמנא פיך</li>
</ol>
<ol>
<li>אנך תנסאתם הדא אלזמאן</li>
</ol>
<ol>
<li>כלה אלא ננתטרך יום ביום</li>
</ol>
<ol>
<li>ואנת קד גרקת פימא</li>
</ol>
<ol>
<li>אנת פיה פמא דכל</li>
</ol>
<ol>
<li>&gt; אחד דיאר מצר וקעד</li>
</ol>
<ol>
<li>הדא אלקעוד פמא</li>
</ol>
<ol>
<li>עלמת אנהם קד צארו</li>
</ol>
<ol>
<li>אסארא בגיבתך וחין</li>
</ol>
<ol>
<li>תקול אללה יטאלב מן</li>
</ol>
<ol>
<li>שאר עלינא בהדא</li>
</ol>
<ol>
<li>קלנא לד תקעד אליום</li>
</ol>
<ol>
<li>סנה וכסר פאללה אללה</li>
</ol>
<ol>
<li>סאעה וקופך עלי</li>
</ol>
<ol>
<li>הדא אלכתאב תגי מן כל בד ואללה</li>
</ol>
<ol>
<li>יעין עלי כלאצהם</li>
</ol>
<ol>
<li>ברחמתה ולו</li>
</ol>
<ol>
<li>אני א(פתש?(</li>
</ol>
                    
                        <h3>(Top Margin:)</h3>
                    
                        <ol>
<li>ענך אלבלאד</li>
</ol>
<ol>
<li>חתי אכלצהם פלא תקטע</li>
</ol>
<ol>
<li>רגאך פאללה מא יתכלא</li>
</ol>
<ol>
<li>ענך ויעינך כץ רוחך</li>
</ol>
<ol>
<li>באתם סלאם ומן אנת</li>
</ol>
<ol>
<li>פי עשרתא באפצל</li>
</ol>
<ol>
<li>אלס)לאם יי עוז לעמו)</li>
</ol>
<ol>
<li>יתן יי יברך את</li>
</ol>
<ol>
<li>עמו בשלום</li>
</ol>
<ol>
<li>(ושלום)</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00018-J-00002-00010/canvas/2">
                    
                    
                    
                        <h3>(Verso:)</h3>
                    
                        <ol>
<li>יצל מצר אלי אבו אלחסין בן אבו אלכיר אלעכאוי חפצה אללה</li>
<li>מן כאלה צדוק ביר' נמר החבר נ'ע'</li>
<li>אמאנה מודאה</li>
</ol>
                    
                </div>
            
        </section>
    </body>
</html>
