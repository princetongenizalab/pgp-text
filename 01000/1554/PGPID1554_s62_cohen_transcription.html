
<html>
    <head>
        <title>Transcription of Letter: T-S 10J4.1</title>
    </head>
    <body style="max-width: 860px; margin: auto">
        <h1>Transcription of Letter: T-S 10J4.1</h1>

        <p>Mark Cohen, unpublished editions‎ (in Judaeo-Arabic).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00004-00001/canvas/1">
                    
                    
                    
                        <ol>
<li>בש רח</li>
<li>כתב עבד מולאי אלחבר אלמעולה חכם הישיבה אדאם אללה עלוה וחרס</li>
<li>עזה יעלמה אן קד וצל כתאבה מע אבו סעד אלחלבי ופי טי אלכתאב ספתגה</li>
<li>בעשרה דנאניר ותפצל אבו סעד אלחלבי ומצא בהא אלי יחזקאל פלם יקבלהא</li>
<li>ואראד אבו סעד אן יקרצנא אלספתגה מן ענדה פלם נפעל נחן דלך לאן מא לנא</li>
<li>בהא דיך אלחאגה וחלף יחזקאל אן למעלא ענדה חגה ואחדה והודא הי קד</li>
<li>אנפדנאהא טי הדא אלכתאב וקד וצלת אלקראבה אלזיתון ואלכרשה(?) אלתין</li>
<li>ופעלנא פיהם מא אמר פי חמל אלקראבה אלי דאר מולאי אלנגיד וקסמה</li>
<li>אלתין עלי מא שרח ופרחת אלכבירה בה ודעת לה וחסת לה נפע אללה</li>
<li>ינפעה בדעאהא ופרחנא במא דכר פי מעני סלטאן אלדולה ועאפיתה א[ללה</li>
<li>תעאלי יאמן כופה לאן כאנת אלשנאעה ענה צעבה ואנה קתל וכ יהודי</li>
<li>ואתפק אבטא כתאבה ענא בעד דלך פהלכנא פלא יקטע ענא כתבה</li>
<li>בגמיע מא יגרי מן אמורה וקד תקדמת כתבנא בשרח גמיע מא יחתאג</li>
<li>אליה בעדה אשיא וחמל לנא אלשיך אבו אלפרג בן נחום ויבה ורבע //קמח// בעד מא</li>
<li>קאל לנא מא בקי ענדי שי עלי ידי יהודה ואעתקדנא אנהא קרצה</li>
<li>חתי אנפדנא אליה וקאלנא כאנת קרצה פקד אשתרינא לא עדמנאהא</li>
<li>שי //פקאל הי בקיה מא אשתרית לכם// וקד אנתנא ראי סת אהתמאם ביע אלפצה וקאלת מא אמסהא חתי</li>
<li>יגי ולו אקאמת שהרין ל. כצצננא חצרתה באתם אלסלם ומולאתי אלכבירה</li>
<li>תקרא עליה אלסלם וגמיע אלאהל יקבלו ידה ומולאי אבו אלעלא וסתוצל</li>
<li>יכצו חצרתה באלסלם וואלדי ועמי יקבלו ידה אללה לא יוחשנא מנה</li>
<li>ויקרב אלאגתמאע ברחמתה ויגעלה פי חיז אלסלאמה וכן יהי רצון אמן סלה</li>
</ol>
                    
                </div>
            
        </section>
    </body>
</html>
