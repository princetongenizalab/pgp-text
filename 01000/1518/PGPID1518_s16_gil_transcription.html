
<html>
    <head>
        <title>Transcription of Letter: T-S 10J16.10</title>
    </head>
    <body style="max-width: 860px; margin: auto">
        <h1>Transcription of Letter: T-S 10J16.10</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00016-00010/canvas/1">
                    
                    
                    
                        <h3>Recto</h3>
                    
                        <ol>
<li>כתבת אטאל אללה בקאך ואדאם סלאמתך וסעאדתך וחראסתך מן אל</li>
<li>קדס אלמעמור לה בקין מן ניסן ערפך אללה ברכתה ואעאהד עליך</li>
<li>סנין אן בכתרה ואלחאל סלאמה ללה אלחמד עלי דלך וכנת מעתקד אן</li>
<li>נגד לך הונא כתאב לנתפרג בה פמא וגדת לך שי לא פי עסקלאן ולא פי אלרמלה</li>
<li>ולא פי אלקדס פאחב מנך אן לא תתרכני מן כתבך [ ] ואנא פי גד</li>
<li>יומנא הדא מנחדר אלי אלרמלה אללה תעאלא יגעל אלעאקבה לכיר תעלמני</li>
<li>כיף גרי אלחאל פי אלכתאן וברסם מן חמלתה ולעלך חמלתה אלי בן בדר</li>
<li>לאנה אנסאן אן פיה כיר ויגיני כתאבך במא קד פעלתה וברסם מן חמלתה</li>
<li>לאן מא צעדת מן עסקלאן אלא וקד תרכת אלמראכב מקלעה לכל מוצע ואלי תניס</li>
<li>ולאי גירהא ואלכתאן פי עסקלאן הי נאפק ארגו ילחק בה הדה אלאסעאר פהי אחיא</li>
<li>מא פי אלשאם ואלאתכאל עלי אללה תעאלא ותעלמני אסעאר אלאסקאט ואן</li>
<li>כאן ימשי פי הדא אלוקת מן אלתיאב אלמלוון שי ותקדם כתאבי אליך פי</li>
<li>אמר יעקוב בן אלזאכי וגא כתאבה מן מצר פהו בלא חבה פקד כתבת אלי</li>
<li>אבי יעקוב יוסף אלכהן שריכי באן ידפע אליה אתנא עשר דינ סוא פתתפצל &gt;אן&lt;</li>
<li>//כאן// קד חצל מן סידי אבי יעקוב אלפאסי שי מן ענד עזרא פתדפעהא לה פאן לם</li>
<li>יחצל מן עזרא שי פתתפצל תמור ללכהן שריכי תקבץ מנה אלדנאניר או</li>
<li>תתחיל לה פיהא עלי כל וגה ואעלמך אן כאן מעי מראתב ארמני אשתריתהא</li>
<li>עלי דכאן אסמעיל אכדוהא מני פי תניס פחלת בתמנהא אלי סעד אלרקי</li>
<li>פאחב תתפצל תסתעלם מנה איש אלדי חצל לי פיהא ותקבץ מנ[ה] אלתמן</li>
<li>ואיש [[חמל]] חצל פי אלפראוז ומא תחתאג אן אוציך אן אדא צלית פי אלכניס</li>
<li>תוצי מבארך אדא [[גאת]] מרת אליה חמאה סידי ידפע אליהא אלתמן דנ</li>
<li>וכדלך איצא תגעל מן יקול אלי חמאה סידי מתל דלך ותתפצל תכץ מולאי</li>
<li>אלרב אדאם אללה תמכינה אלסלאם ותעלמה שוקי אליה כתיר ומא וגדת</li>
<li>מן פרקתה עזא אסל אללה אן יגעל אלעאקבה לכיר ותבלג סידי אלחבר</li>
<li>אלסלם ותקל לה קד מאת זכריא והם יתמנאוך תכן פי מוצעה</li>
</ol>
                    
                        <h3>Right Margin</h3>
                    
                        <ol>
<li>ותבלג סידי אבי אלחסן אלסלאם ותעלמני אן כנתו תקראו שי ותבלג סידי אבי יעקוב אלסלאם ותקל לה לולא אני עלי ספר</li>
<li>משגול לכנת אכתב לה כתאב ארגו אן כתאבה מני באלקרב ומא תחתאג נוכס עליך פי אמר יעקוב לו אנך תקרצהא אלי מן ענדך חתי</li>
</ol>
                    
                        <h3>Top Margin</h3>
                    
                        <ol>
<li>תסתופיהא ואן כאן קד סאפר מן מצר מן קבל אן יקבצהא תגעל מן ידפעהא</li>
<li>לה באלאסכנדריה לאן קד סאלתני אמה פי דלך ואנא נאזל ענד ר ישר אללה תעאלא</li>
<li>ירזקה מן סעה פצלה וקד כתב לך פה כראס ושלום</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00016-00010/canvas/2">
                    
                    
                    
                        <h3>Verso</h3>
                    
                        <ol>
<li>سيدي ومولاي ابي يحيى نهراي بن نسيم اطال الله بقاه.&nbsp; &nbsp; &nbsp; &nbsp;من ابراهيم بن اسحق الفسطاط دار البركة</li>
<li>وادام عزه وسلامته و سعادته وحراسته&nbsp;</li>
<li>الحسين بن عيسى&nbsp; &nbsp; &nbsp; &nbsp;محمد (؟) صحبته</li>
</ol>
                    
                </div>
            
        </section>
    </body>
</html>
