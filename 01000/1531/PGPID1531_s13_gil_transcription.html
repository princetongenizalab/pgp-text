
<html>
    <head>
        <title>Transcription of Letter: T-S 10J20.18</title>
    </head>
    <body style="max-width: 860px; margin: auto">
        <h1>Transcription of Letter: T-S 10J20.18</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00020-00018/canvas/1">
                    
                    
                    
                        <h3>recto</h3>
                    
                        <ol>
<li>
<p>כתאבי אטאל אללה בקא מולאי ואדאם תאידה וסלאמתה ונעמאה</p>
</li>
<li>
<p>תקאדם כתאבי למולאי ארגו וצולה אליה ואנא מהניא למולאי בהאדא</p>
</li>
<li>
<p>אלצום אלמבארך תכתב בספר חיים מחילה וסליחה והאדא אלמועד</p>
</li>
<li>
<p>אלמבארך אללה יבלג מולאי אמתאלה פי חיאה ולדה אחיאה אללה שנים</p>
</li>
<li>
<p>רבות שש שמח ואנו וכל ישראל קד כנת אכדת עלי מולאי אדאם אללה</p>
</li>
<li>
<p>עזה פי אנגאז [אל]זפת ארגו אנה אנגזה פלא יגפל ען דלך וקד כתבת</p>
</li>
<li>
<p>אלי פי מכאטבה זוגה עואץ נע וקד כטבתהא ואנפדת אלי דינרין אלי</p>
</li>
<li>
<p>קירטין ואשתכת חאל אלוקת לעמרי אנהא אתם מן גירהא תם</p>
</li>
<li>
<p>אעלם מולאי אן בעד אלמועד אחזם אלכרז אלדי לך ואנפדה לך</p>
</li>
<li>
<p>מע ר ישועה תם אעלמך יאמולאי אלמצאחף אלדי לך ענדנא פי אלקפס</p>
</li>
<li>
<p>אחב אנקאלהא ללמכזן מן גהת אן אלערס קרב ודלך אן מכתאר</p>
</li>
<li>
<p>אלחלבי יקול אנה יאכד בנת אלשיך אבו אלחסן וקד דפע לה אלמקדם</p>
</li>
<li>
<p>ועמל אכתר חואיגהא ואלעאקבה אן שא אללה למן ענד מולאי</p>
</li>
<li>
<p>ופרח נסים אחיאה אללה פאן כאן נחמל לך מנהא שדה מע</p>
</li>
<li>
<p>ר ישועה פי אלכליג</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00020-00018/canvas/2">
                    
                    
                    
                        <h3>verso</h3>
                    
                        <ol>
<li>
<p>בעד אלמועד פיצל אלי כתאבך בדלך ואעלם מולאי אן אתצלת</p>
</li>
<li>
<p>בנא אכבאר ען אלמגרב ואשתגלת קלובנא כתיר אללה יפרג</p>
</li>
<li>
<p>למען שמו הגדול וקד אתצל בנא אן ר אברהם בן יעקוב</p>
</li>
<li>
<p>בן אכת אלדיין נע תופי ולמולאי טול אלבקא עזיז עלי בדלך</p>
</li>
<li>
<p>לקד כאנת ענדה גואהר אלמצאחף ואלכתב אלדי כאנת ענד</p>
</li>
<li>
<p>רבנו נסים זל ורבנו חננאל זל ורבנו ברכיה זל אעלמת מולאי</p>
</li>
<li>
<p>דלך תכתץ אפצל אלסלאם ונסים אחיאה אללה אלסלאם</p>
</li>
<li>
<p>וקרת [ענ] עיני נסים אחיאה אללה אלסלאם ואלשיך אבי אלחסן יכצה</p>
</li>
<li>
<p>אלסלאם ואלכבירה תכצה אלסלאם</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>חצרה מולאי החבר גדול הישיבה &nbsp; &nbsp; שאכרה נתן ביר נהרא[י נע]</p>
</li>
<li>
<p>רבנו נהראי ביר נסים זל</p>
</li>
<li>
<p>אטאל אללה בקאה ואדאם נעמאה</p>
</li>
</ol>
                    
                </div>
            
        </section>
    </body>
</html>
