
<html>
    <head>
        <title>Transcription of Letter: T-S 10J5.6 + T-S 20.113</title>
    </head>
    <body style="max-width: 860px; margin: auto">
        <h1>Transcription of Letter: T-S 10J5.6 + T-S 20.113</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00010-J-00005-00006/canvas/2">
                    
                    
                    
                        <h3>Recto</h3>
                    
                        <ol>
<li>ויפדם שומר יצחק ויעזרם צור יעקב ויהי למו משגב [. . . . . וימלא]</li>
<li>משאלותיהם ויחון עליהם וברכותיו יפיק להם ויעדיף חסדו אליהם וישלח</li>
<li>ברכה במעשי ידיהם ויזכור למו זכות קדמונים וחסדי דויד הנאמנים</li>
<li>וצדקות ראשונים ויתנם על כל גוי עליונים ככ בעת ההיא אביא אתכם</li>
<li>ובעת קבצי אתכם כי אתן אתכם לשם ולתהלה בכל עמי הארץ באשלאיי</li>
<li>כאן וצלנא כתאב חצרה סאדתנא אלשיוך אלאגלא אטאל אללה בקאהם</li>
<li>ואדאם תמכינהם ועלאהם וסמוהם וסנאהם וכבת חסדתהם ואעדאהם</li>
<li>מנטויא עלי דכר אלספתגה אלמקתרנה בה אלמתעלקה באכותנא אלשבויים</li>
<li>מן אלמקאדסה ותסלמנאהא ממן כתב עליה בהא וכאן להא מן גמאעתנא</li>
<li>מכאן מכין ומוקע כביר ולם נסתכתר מתל הדה אלמכרמה מן [. . .]הם אלסמחה</li>
<li>בל מן אחואלהם אלרזחה ותאכדת אלמנה בהדה אלעארפה למא חצל מנהם</li>
<li>מן אלתעגיל ואלמבאדרה ואלאסתטהאר באיקאעיהא עלי טריק אלפור דון אלתראכי</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00005-00006/canvas/1">
                    
                    
                    
                        <h3>Verso</h3>
                    
                        <ol>
<li>מוצל הדא אלכתאב מ ור הז צדקה בן הזקן החכם החסיד סעדיה אלמערוף</li>
<li>באלשיך אבו עמר אלטחאן רח אל והו מן ארבאב אלסתר ואלציאנה ואלכיר ואלדיאנה</li>
<li>ולה פי גמאעתנא סעי גמיל וכביר מרוה וליס לה חאל והו קליל דאת אליד לאן</li>
<li>נפסה תטאלבה במא חאלה תקצר ענה והו פי אלאכתר ואקף קד[אם] ג[מאע]תנא</li>
<li>פי מהמאתהם ופי אלתטואף ללמחקוקין ופי וגוה מתובאת וקד סהל עלי נפסה</li>
<li>תרך שגלה ואלתוגה פי הדא אלמקצד ונחן נגדד אלסואל פי אלאשתמאל עליה</li>
<li>ואלמבאדרה באנגאזה ומסאעדתה ומעאצדתה במא אמכן פעלה פאלגמיל</li>
<li>מעה מנשור משהור ואלקליל מן אלכראמה יעתרף בהא פצלא ען אלכתיר</li>
<li>וראיהם אדאם אללה נעמאהם פי אלוקוף עלי מא כתבנא בה פי מענאה ואל</li>
<li>תעגיל באנגאז מא תוגה לאגלה אלמדכור חרסה אללה</li>
</ol>
                    
                        <h3>Verso, bottom right</h3>
                    
                        <ol>
<li>שמואל בן חלפון הרופא</li>
<li>יכץ חצרתהם באתם אלסלאם</li>
<li>מסלם בן ברכאת אסחק בן עזרה (?) יכץ חצרת (مسلم بن بركات بن اسحق يخص حضرتهم)</li>
<li>אלגלילה באגל אלסלאם (الجليلة باجل السلام)</li>
</ol>
                    
                        <h3>Verso, bottom left</h3>
                    
                        <ol>
<li>ישאו כלל הקהל הקדוש הנסגל ישמ[רם]</li>
<li>צורם ויעזרם גואלם בתהלה חכמיהם</li>
<li>וחסידיהם שלום רב ממני שלה</li>
<li>הכהן ביר צדוק ביר מצליח בר זיט[א]</li>
<li>תנצבה וידעו כי נפשי למאוד נכספת</li>
<li>אלהם (!) ואלהינו בחסדו יקבצנו במהרה</li>
<li>[. . . . . . . . . . . .] ויעמוד</li>
</ol>
                    
                        <h3>Verso, right margin</h3>
                    
                        <ol>
<li>חנינא בן מנצור בן עזרה יכץ חצרת אלמואלי אלשיוך אלסאדה אדאם אללה עלאהם</li>
<li>באגל אלסלם ואפצל תחיה ואלסלאם ויצף שוקה אליהם ויסלהם פי מא יתצמנה הדא אלכתאב ואלסלם</li>
</ol>
<ol>
<li>حنينا بن منصور بن عزرة يخدم حضرة الموالي الشيوخ السادة ادام الله علاهم</li>
<li>باجل السلم وافضل تحية واكرام ويصف شوقه اليهم ويسلهم في ما يتضمنه هذا الكتاب والسلم</li>
</ol>
                    
                        <h3>T-S 20.113 verso, right margin</h3>
                    
                        <ol>
<li>כאתבה הכאוב הדאוב היגון ישעיהו הכהן בן מצליח המל[מד]</li>
<li>יכץ גמיע אלסאדה באפצל אלסלאם ויסלהם בסט עדרה</li>
<li>פלא כפא במא נאלה ונאבה מן בעד מפארקתהם</li>
<li>ואלי גאיתה הדה וש יג א</li>
</ol>
                    
                        <h3>T-S 20.113 + T-S 10J5.6 verso</h3>
                    
                        <ol>
<li>דוד ביר שלמה ביר | דוד ביר יצחק ביר עלי ה</li>
<li>יכץ חצרתהם אלגלי|לה באגל אלסלאם ואתמה</li>
<li>ויסלהם פי מראע|ה אלרסול ונגאזה לא עדמו</li>
<li>אלפצל אב[דא</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00020-00113/canvas/2">
                    
                    
                    
                        <h3>Verso</h3>
                    
                        <ol>
<li>ולם יכן לנא מנתדח ען מטאלעתהם במא ערפנאה ואנתהא אליה סעינא מן דלך</li>
<li>לאנא עארפין אן ענדהם מתל מא ענדנא מן אלאסא ואלגם עלי אלמפקודין</li>
<li>ואלאהתמאם בחראסה אלמוגודין לא סימא מע מא טהר מן קוי נכותהם</li>
<li>ואשתהר מן עאלי המתהם ואריחיתהם וכאן להם מן אלמבאדרה ואלמתאברה</li>
<li>לאנתהאז מתל הדה אלפרצה מא חצל להם עלי גירהם מן אלקהלות אלסבק אלכביר</li>
<li>ואלשרף אלכטיר וגרת חאלהם פי דאך מגרי מן וצף סבטה באלתהגם ללמכארם</li>
<li>ואלתסרע אלי פעל אלמחאמד דאך קו ויתא ראשי עם צדקת יי עשה ומשפטיו</li>
<li>עם ישראל: וקד תקדם אן אלמתבקא עלינא אזיד מן מאיתי דינאר סוי</li>
<li>מא יחתאג אליה פי מאוונה אלבאקיין [[בהא]] //בעסקלאן// מן אלסבי ועדתהם ניף ועשרין</li>
<li>שכצא ולמא ינצרף פי חמלהם ובקייה נואיבהם אלי אן יצירו אלי ההנא</li>
<li>ומן גמלה האולי אלמקימין בעסקלאן אלשיך אלפאצל אבי אלכיר מבארך ולד</li>
<li>אלמעלם הבה בן ניסן אדאם אללה חראסתה והו מן אלפצל ואלעלם ואלדין ואל</li>
<li>כלל אלגלילה עלי מא //הו// משהור ועליה ימין מתקדמה אנה לא יאכד שי מן [אלצ]ב[ו]ר</li>
<li>פי גמלה קום ולא קבל אלא מא כאן באסמה מעיינא ויראד להם [. . . . . .]</li>
<li>אלמגי ההנא בעד מה יתפצלו אלמואלי אלשיוך אלסאדה אדאם אללה נעמאהם</li>
<li>עלינא בה פי מא יופא מנה דין פכאך אכותנא ואכותהם וישמרו מענא</li>
<li>פי דלך ען סאק ויסתאנפו מן הדא אלזכות במתל מא אנפוה וישתם [. . .]</li>
<li>אלמכרמה במתל מא אבתדו בה ויסעפונא פיהא במא יקלנא ויעינונא</li>
<li>בכרמהם עלי מא ינהצנא פמא לנא פי הדא אלאקלים מן נכאתבה במתל</li>
<li>מא כאתבנאהם בה ונחן אולי באלאנבסאט אליהם ואלאדלאל פי אלתתק[ל] עליהם</li>
<li>ומא אולאהם בקראה גמל כתאבנא הדא עלי גמאעתהם בעד אלאכראג</li>
<li>בחצור אלגמהור פאן אלמנפעה תכון תאמה עאמה ללדאפע ללמדפוע לה</li>
<li>פקל אן יכלו מן אן יכון פיהם דו נדר או עליה שי לקודש גיר מעיין פידעוה</li>
<li>אלדאעי אלי תעיין מא ען לה תעיינה או מן יתברע בנדבה מבתדאה או מן</li>
<li>יכץ גהה ען גהה וקביל ען קביל ויבלגו אלי חית ינתהי סעיהם ויגרו מענא</li>
<li>עלי עאדה כרמהם וגמיל סירתהם ויסתברכו מן אל[די יעטי] אלצעיף קוה</li>
<li>ויפיזו מן הדה אלמכרמה במא יחוזו בה נעים אלדארין פקל אן יתפק מתל</li>
<li>הדא אלמוסם אלמפידה תגארתה אלמרבחה בצאעתה ומא נבעתהם עלי</li>
<li>שי מן דלך לנדכרהם בפעלה אלא [. . . . . . . . . . .]הם אל</li>
<li>גלילה אכבר מנבה ומחרך וקד אנפדנא רסול מן גהתנא אליהם ופי מא</li>
<li>יוקפהם עליה מן תפציל הדה אלנובה מא יגנינא מן אלתוסעה ואלבסט ונחן</li>
<li>נרגב אליהם חרס אללה מדתהם פי אלאשתמאל עליה אלי חין עודה ומא עסאה</li>
<li>ייסרה אללה //תע// מן גהתהם אלמחרוסה פאן תמכנו אן יכתבו בה ספתגה</li>
<li>פהו אעפי ללמדכור כונה רסולא ואסרע לעודה ואן לם יתוגה דלך פיסים</li>
<li>מא יתחצל אליה ויכון כתאבהם עלי ידה בדכר מבלגה ואלהי ישראל ברחמיו</li>
<li>הגדולים ישמרם כלם ויאר פניו אליהם ויחון ויחוס עליהם וישלח ברכה</li>
<li>במעשי ידיהם הם ובניהם ובנותיהם וקרוביהם ורעיהם ובתיהם וכל</li>
<li>הנלוים עליהם ויקיים בהם בימיהם ובזמניהם ולקחום עמים והביאום</li>
<li>אל מקומם והתנחלום בית ישראל על אדמת יי לעבדים ולשפחות והיו</li>
<li>שובים לשוביהם ורדו בנוגשיהם כה אמר יי חנם נמכרתם ולא בכסף</li>
<li>תגאלו כה אמר יי צבאות עשוקים בני ישראל ובני יהודה יחדו וכל שביהם</li>
<li>החזיקו בם מאנו שלחם גאלם חזק יי צבאות שמו ריב יריב [את ריבם]</li>
<li>ונודע בגוים זרעם וצאצאיהם בתוך העמים כל ראיהם יכירום כי [הם]</li>
<li>זרע ברך יי ושלומם ישגה לעד אמן נצח</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00020-00113/canvas/1">
                    
                    
                    
                        <h3>Recto</h3>
                    
                        <ol>
<li>ושכרנא אללה עז וגל עלי מא היאה לנא מן אלבעת עליהא ויסרה להם מן</li>
<li>משארכתנא פיהא וצרפנאהא פי פכאך בעץ אלאסירים בעד אן אעתמד[נא עלי]</li>
<li>מקתצא מא תצמנה כתאבהם מן אנפאד מא כאן ענדנא למן ס[בק פכאכה ?]</li>
<li>ולם נהמל מכאתבתהם חרס אללה מדתהם בגואב מא אצדרוה אלינא מ[ן]</li>
<li>אלמכאתבה בל אגבנא ען דלך ובקינא מרתאדין מן יסיר בדלך פחצל מן</li>
<li>הגום תלך אלאמראץ וחלול דלך אלובא ואלפנא ואלבלא מא שגל בה כל[נא]</li>
<li>אמא בוגע לחקה או מן יכצה וסאר מן ההנא מן ותקנא פי תעריפה להם</li>
<li>בצורה אל[חאל] פימא אנפדוה ווצולה וצרפה פי אלוגהה (!) אלמשאר אליהא ולם</li>
<li>תזל אלאכבאר מתואצלה בתפאני גמאעה ממן אפתכו מן אלאפרנג ובקו</li>
<li>בעסקלאן גועא ועריא וצרא ובקא אקואם מאסורין יקתל מנהם אלבעץ</li>
<li>קדאם אלבעץ אלמתאכר באנואע אלעקובה גרצא פי אלתשפי לתמחיקהם</li>
<li>ומא כנא באלדי נסמע ען ישראל מא הדה חאלה ולא נבדל גהדנא ונסתלם</li>
<li>וסענא פי כלאצהם וופק אללה //תע// לסלאמה אלאחאד אלפליטים אסבאב יסר</li>
<li>ונגח פאול דאך ואופאה בעד רחמי שמים כון אלשיך אלגליל אבו אלפצל סהל</li>
<li>בן יושע בן שעיא שצ בעסקלאן והו מתצרף מע אלסלטאן אעז אללה נצרה</li>
<li>וידה באסטה פי אלתגר וכלמתה נאפדה פתלטף ותסדר פי הדה אלנובה בוגוה</li>
<li>יטול דכרהא ולם ימכנה פכאך קים ותכליה אכרין פודת אלחאל אלי אן אפתך</li>
<li>כל מן אמכן אן ישתרי מנהם ולם יבק סוי אחאד חצל אלתצבט בהם מנהם</li>
<li>טפיל יכון מקדר עמרה תמניה סנין יכון עשרה . . . אלמערוף באבי סעד אבן</li>
<li>אמראה אלתסתרי פדכר אן אלאפרנג יערצו עליה אן יתנצר אכתיארא</li>
<li>וועדוה באלאחסאן אליה פיקול להם כיף יכון כהן נצראני פיכלוה וקד בדל</li>
<li>פיה מבלג כביר ואלי אלאן הו מעהם סוי מן אכדוה אלי אנטאכיה והם אחאד</li>
<li>וגיר מן תשמד לתטאול אלמדה עליה ותעדר פכאכה ואיאסה מן תכליתהם</li>
<li>ולם נערף בחמד אללה תע אן אלארורים אלמדכורין אשכנז קהרו אמראה</li>
<li>ולא אתטוהא גצבא כסואהם פאמא אלדי סלמת ארואחהם פי הדה אלחאדתה</li>
<li>פאן מנהם אקואם הרבו תאני ותאלת יום אלוקעה וכרגו מע אלואלי כאן באמאן</li>
<li>וקום בעד טפר אלאפרנג בהם ובקאהם מעהם מדה הרבו מנהם והם קלאיל</li>
<li>ואלאכתר הם אלדי אשתרו וזיז עלינא מר מנהם בצרוב אלמואחק ואלגזרות</li>
<li>כלק פמנהם מן חמלה אלצר אלדי כאן לחקה עלי אלצעד אלי הדה אלדיאר</li>
<li>מן דון מאונה כאנת מעה ולא מא דפע בה צרר אלברד פמאת פי אלטריק וקום</li>
<li>פי אלבחר איצא //עלי מתל הדה אלצפה// וקום בעד וצולהם אלי ההנא סאלמין אכתלף עליהם אלהוא</li>
<li>ווצלו פי ענפואן דלך אלובא פמאת מנהם גמאעה וכאן קד תקדם מגי</li>
<li>קום מנהם אול פאול פלמא וצל אלשיך אלגליל אלמקדם דכרה חמל [גמ]אעה</li>
<li>מנהם והם מעטם מן כאן בעסקלאן ואסבת בהם ועיד עיד אלפסח פי אל</li>
<li>טריק בחסבמא ודת אלי דלך [מ]ן אלצרורה פתכלף קרץ הדה אלגמלה אל</li>
<li>מצרופה ללגמאלין ולמאונתהם וללכפארה וגיר דלך מן נואיבהם בעד מא</li>
<li>תפצל בה ממא לם ירפעה עלי אלגמאעה פאנצאף דאך אלי מא כאן</li>
<li>אקתרץ וצרף פי אבתיאע מאיתין ותלתין מצחף ומאיה דפתר וכ</li>
<li>ותמניה ספרי תורות גמיע דלך קודש והו בעסקלאן פתבקא עלי אל</li>
<li>גמאעה בעד מא וזנוה פי דפעאת ממא אנצרף פי מגרד פכאך אלארואח</li>
<li>והו נחו מן כמס מאיה דינאר //ומאונה בעצהא ותמן מא דכרנאה מן אלקודש// מאיתי דינאר וכסור ובעד מא כרג ען אידיהם</li>
<li>פי ממאסכה ארואח מן וצל מן אול חאל ואלי אלאן באלשראב ואלמדאואה</li>
<li>ואלמאונה ומא אמכן מן כסוה פאדא קרר מבלג דאך פי הדה אלמדה</li>
<li>כאן גמלה כבירה ולו כאנת אלחאל גרת עלי אלמשהור מן אן סבי אליהוד</li>
</ol>
                    
                        <h3>T-S 20.113, right margin</h3>
                    
                        <ol>
<li>מן ביעהם ג במאיה לכאנת הדה אלגמלה</li>
<li>אנצרפת פי כלאץ אחאד ואנמא אלטאף אלבארי גל אסמה</li>
<li>ורחמיו שהיא (!) מתחדשות (!) שמלת האולי אלמסאכין</li>
<li>אלעשוקים אלשבויים אלעניים אלמרודים אל</li>
<li>מחקוקין באלתצור ואלשכיה ואלאסתגאתה</li>
<li>בקול תתננו כצאן מאכל ובגוים זריתם</li>
<li>תמכור עמך בלא הון ולא רבית במחיר[י]הם</li>
<li>וחקיק אן נקול לולי יי צבאות הותיר לנו</li>
<li>שריד כמעט כסדום היינו לעמורה דמינו</li>
<li>ונקול אן כלמא נזן פי הדה אלנובה מן אול</li>
<li>חאל ואלי אלאן באלנסבה אלי כברהא</li>
<li>ועטם אלנאזלה בהא יסיר חקיר</li>
<li>ואנמא יקום אלעדר מן אלבעץ בפקר הדה</li>
<li>אלטאיפה מן ארבאב אלאחואל ודוי אלאמואל</li>
</ol>
                    
                        <h3>T-S 10J5.6 + T-S 20.113, right margin</h3>
                    
                        <ol>
<li>ומן [. . .] פי הדה אלשתוה מן צלאח</li>
<li>גמאעתהא מא מס[. . .] מנהא ופת פי עצדהא</li>
</ol>
                    
                        <h3>T-S 10J5.6, right margin</h3>
                    
                        <ol>
<li>וביין פי אמלאכהא וקטע בצעיפה[א]</li>
<li>עדדהא ואכתלת מעה גמועהא</li>
<li>תם מא נאב אלסאלם מנהא מן אלאוגע</li>
<li>[וא]לאמראץ אלדי אסתנפר אלמעטם מנהא</li>
<li>] אסתדאן מא צרפה</li>
</ol>
                    
                </div>
            
        </section>
    </body>
</html>
