
<html>
    <head>
        <title>Transcription of Letter: T-S 12.289</title>
    </head>
    <body style="max-width: 860px; margin: auto">
        <h1>Transcription of Letter: T-S 12.289</h1>

        <p>S. D. Goitein, <a href="https://www.jstor.org/stable/23591018">"Documents on Abraham Maimonides and his Pietist Circle‎"</a> (in Hebrew), <em>Tarbiz / תרביץ‎</em> 33, no. 2 (Jerusalem: Mandel Institute for Jewish Studies / המכון למדעי היהדות ע"ש מנדל, 1963), 181-197.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00289/canvas/1">
                    
                    
                    
                        <h3>recto</h3>
                    
                        <ol>
<li>עבדו ומודה חסדו</li>
<li>יהודה</li>
<li>וכהניה אלביש ישע וג</li>
<li>תקדמת כתבי אלי חצרה מולאי אלשיך אלאגל אלחבר כגק' מר ור</li>
<li>אברהם הזקן היקר השר הנכבד החכם והנבון תפארת הכהנים</li>
<li>תבת אללה סעאדתה אערפה שוקי אליה וארתיאחי נחוה ותאספי</li>
<li>עלי אלפאית מן משאהדתה ודעאי לה וסואה אלבארי תע הו אלעאלם</li>
<li>אן קצדי עלו שאנך ותעצים קדרך ונשר אסמך ויחיט עלמך</li>
<li>אן חאמל הדה אלכדמה אלמולא אלאגל אלדיין אלורע כגק מר ור טהור</li>
<li>התלמיד המבין הירא שמים מנעוריו מן גמלה אצחאב סידנא</li>
<li>אלנגיד ירום הודו ויגדל כבודו ויקצר אללסאן ען וצפה שכץ</li>
<li>קד תרך אלוגוד ען קלבה וקצד אלכאלק תע וכאן קד קצד</li>
<li>אלזואג אלי צביה יתימה אלאם לדאת אללה תע לא לסבב מן אלאסבאב</li>
<li>לאן ליס להא אלתוב אלי אן קלע תוב מן תיאבה אלבסה איאהא</li>
<li>וכאן גרי מנה ימין מן מדה כבירה אנה לא יזוג אלא באלמחלה</li>
<li>פאחתאג כרג באלצביה ובואלדהא וזוגתה אלי אלמחלה פלמא</li>
<li>אטלע כאדמהא עלי אן עליה גזיה ומא כרג אלא מן צאיקה עצימה</li>
<li>ומא לה חיי שעה סוי דריהמאת דפעהא לה סידנא אלריס יתספר</li>
<li>בהא פאכדת לה בסתר מאיה ועשרין דרהמא אנצרף מנהא</li>
<li>גמלה ובקא מעה בקיה ואשתהי מן תפצלך אלמסאעדה פי</li>
<li>הדה אלמצוה פהי מצוה רבה לאן אין קיום השטר אלא בחותמיו</li>
<li>לאן מא יכון פי אלעאלם אעצם מן הדה אלמצוה זואג יתים ליתימה</li>
<li>ואלגזיה פדיון שבויים פיחצל לך אלאגלאל ואלאכראם ואלשכר</li>
<li>מן אלנאס מצאף אלי אלאגר ולעל יכון אלשי אלדי יחצל</li>
<li>בדרך כבוד ואיצא אנה דכר לי אנה</li>
</ol>
                    
                        <h3>right margin</h3>
                    
                        <ol>
<li>יערף שוי פי צ\נ\עה&nbsp;</li>
<li>אלקזאזה&nbsp;</li>
<li>וליס לה עדה ולא שי יסתעין&nbsp;</li>
<li>בה מע כונה מטלוב&nbsp;</li>
<li>באלגזיה פמא תחתאג&nbsp;</li>
<li>זיאדה תאכיד פכל</li>
<li>דרהם ידפע לה פהו&nbsp;</li>
<li>קרבן כליל על</li>
<li>גבי המזבח לוגוה&nbsp;</li>
<li>אולא בן טובים</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00289/canvas/2">
                    
                    
                    
                        <h3>verso</h3>
                    
                        <ol>
<li>ותאניה אנה לאה אלתורה ואלאגתהאד עלי מא ירצי אלכאלק תע</li>
<li>מע אלדין אלגזיר ולולא אעלם אנהא אעצם אלמהמאת מא כלפת</li>
<li>לדלך הבה יגעלך אבדא מקצד לכל מלהוף ויעינך עלי מא</li>
<li>אנת בצדדה ולא ישמת בה שאמת ויודע לה פי אלולד אלעזיז</li>
<li>עבדהא מגדד תקביל ידין אלחצרה אלסאמיה ומהניה באלאיאם אלשריפה</li>
<li>הבה יכתבך בספר חיים בספר מחילה וסליחה וכפרה ואשתהי</li>
<li>מן תפצלך תכדם עני גמיע אלגמאעה ותהניהם עני פי הדא</li>
<li>אלעיד אלמבארך אלסעיד ולעל תכון המתך תחצל הדא אלשוי</li>
<li>עאגל לאנה מא יתבין אן יצום במניה גמר וקצד אלעיד ענד חצרתך</li>
<li>אתרא ענך אלתכפיף ומא תחתאג זיאדה תאכיד ושלומך</li>
<li>יגדל לעד ואלמולא אלאגל אלחבר אסמעיל מכדום באגל אלסלאם</li>
</ol>
                    
                        <h3>at the edge of the page, with the letters upside down:</h3>
                    
                        <p>מניה זפתא</p>
                    
                </div>
            
        </section>
    </body>
</html>
