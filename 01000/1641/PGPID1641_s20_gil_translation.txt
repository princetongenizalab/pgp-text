recto

אני כותב לך, אדוני ורבי, ייתן לך אלוהים אריכות ימים ויתמיד את עזרתו ואת חסדיו לך ויכה את אויביך,
מאלכסנדריה, ביום הושענא, אחרי שהגעתי בשלום, תודה לאל, אתמול. מצאתי
דברים מדאיגים ומעציבים, דהיינו: פתחו את מחסני ומכרו ממנו כמות גדולה, י"ג משואי פשתים, מכירה
גרועה, ירודה. ולקחתי את ההמחאה שלחובת מוהוב, ואמר לי: 'אבקש ממך כי תואיל
לקחת אליו את ההמחאה על היתרה בסך הק"ק דינרים כפי שהסכמת, כי אני כאן
לחוץ בזמן הזה; ואת היתרה אשלמנה לך כאן בזהב'. לא היתה לי אפשרות לחלוק עליו.
ואמר לי: 'בכל עת שיגיע נושא המכתבים, אם לא יהיה עמו מכתב משותפך שגבה את ההמחאה, אשלם לך
כאן'. ולקחתי ממנו מכתב אל דמיאן. ואני מבקש ממך, אדוני, יתמיד אלוהים את גדולתך, כי מיד אחרי שתקרא את
מכתבי זה, תלך אל האיש ותקבל ממנו את היתרה, והיא ק"ג דינר, וכתוב לו מכתב בשמי
ותוסיף את ק"ג הדינרים האלה לדינרים שאצלך ותזרז את אברהם שיוסיף על מה שקנה
ק' דינרים נוספים ויכתוב עליך אדוני המחאה של ת' דינרים ואסב אותה לזכותך. ואם הוא זקוק
לדינרים שם, שלח לו אתה אדוני, יתמיד אלוהים את גדולתך, ק' דינר, פחות או יותר, 'נזארי', עם מי שיתאפשר. 
הואילה, אדוני, לסייע לי, ודע שאין לי איש, אלא רק
אלוהים יתעלה ועליו אני נשען; אלוהים ייתן לך חיים ואל ישמיע לי עליך שום דבר רע וישימך
במחוז השלום. אמר לי הכהן דברים ונתן לי לקרוא את מכתבך אדוני והעציב אותי,
אבל נרגעתי, וידעתי שטעיתי במה שעשיתי. כשתקרא את מכתבי
זה, בדוק כמה אני חייב לך, וקח מכיאר כספים שהוא חייב לי; את ארגז
הכרכום השאר במקומו, אל תזיז אותו עד שתקבל מכתב ממני או אגיע אני
אליך, ברצון האל. ואל תקבל על עצמך הרבה דברים. צריך, אדוני, שכאשר יהיה
משהו על לבך תאמר לי זאת בפנים ואיענה לך, כל עוד נותר בינינו משהו
הדורש הדדיות כלפי מה שנוגע לאחד מאתנו. השתדל נא במכירת שני המעילים ועשה
את חשבון כספך ותקבל אותו כפי שכתבתי לך, ברצון האל. ואינני יודע מה לקנות 

recto, right margin
(1–6) באותם ת' דינרים שאצלך אדוני, ובכסף הקטן שהשארתי אצל אברהם, אלא אם כן אתה אדוני תשלח אליו נושא מכתבים שיוצא לדרך או אדם נאמן, ותשלח לו עמו (13-7) ק' דינרים. עם מכתבי זה נמצא מכתב אליו והוא יעשה כפי שמתחייב ממנו, ברצון האל. גם את הכיס ששלח הכהן עם סַקְל, הפָּקִיד של בן אלפאן הבגדאדי, קבל אותו ממנו גם כן; (18-14) ואם הגיע משהו מהאדונים, קבל זאת גם כן וכתוב לי מה. 
recto, top margin
(6-1) שעשית בעניין משלוח הדינרים לאברהם, ואם קנה לי את סחורתי. עד היום הגיעו אלי ז' כריכות, מהן ג' מאת האדון אבו אברהם (13-7) ואחרות לשותפות, גם כן ממנו. עוד ג' מאת דודי יוסף וכיס דינרים מאת דודי. הייתי לחוץ בגלל החג ולא הספקתי. 
verso

לעשות כלום. ברצון האל, ביום אסרו חג אעשה את ההכרחי.
התכונן אפוא, אדוני, לקראת הכיסים והכריכות שיגיעו ממני, כל מה שיגיע
אליך תבדוק בהקדם ותקבל בהקדם את תמורתו במזומנים. יגיע אליך עם הסחורה מכתב ממני, בדבר מה
שתעשה ועל הסחורות שתקנה לי. ההסכם (של השותפות) בינינו הוא על שני שלישים מן הזהב, ומן
הסחורה שבמכירה ב'. על הקנייה לא דיברתי, עשה בה כרצונך, ואני,
חי אלוהים, אהיה עמך כפי שתרצה, בכל הדברים. אין אני מן האנשים הקשים, כספי
הוא כספך, וכספנו של אלוהים… אלוהים יתעלה ישמור על חייך וימנע ממך כל רע.
אם חס ושלום לא קנה אברהם בש'(?) הדינרים עד היום כל… תעשה
בכספי, או אם הגיע ממנו מכתב. קניתי לפלוני… יקנה לי ק'
דינר לבן, הכי טוב שתוכל, ותשאיר אותו אצלך ותודיע לי…
התיעצתי עם אדוני ורבי בדבר הכרכום ואמר לי שלא הגיע ממנו שום כמות וכי…
בפַּלֶרמו כ"ה מנים בדינר, ואם יהיה מחירו מז' דינרים המן עד ו' דינרים לפחות, תמכור אותו, וכבר נמכר
בז' דינרים, אבל לא בא ממנו דבר, לא מעט ולא הרבה. הגעתי עמו להסכם על מה שנקנה בק' הדינרים.
המכירה ב', והזהב שני שלישים. הכהן שולח לך דרישת שלום והוא אומר: "קיבלתי את מכתבך ואתה מזרז אותי. בדבר
שאלה בדבר עדות'(?). והשמיע לי הרבה דברים לא יפים, והוא גס רוח עד מאוד, ואיני יכול לומר
לך יותר מזה. הגעתי להסכם עם אחיו שכל מה
שתמכור בשבילו ותשלח לו, יהיה כפי שיעניק אלוהים. הוא שלח לך עם סקל כיס שהתעכב(?) וכיס שבו סיגים ודינרים
והם כולם מחכים, אלוהים יושיעם ברחמיו, ובמאור יותר רווחה מאשר בפַּלֶרְמוֹ, ומאנשינו נפטרו
קבוצה שלמה בַמַגְרִבּ, תיבדל אתה לחיים ארוכים. אדוני, הודע לי את מחיר הזנגביל, מה הוא שווה היום, וקנה
לי ממנו ק' דינר, ויהיה משובח, המשובח ביותר שתוכל להשיג. וקח מהממונה שממנו תקנה אותו תעודה על שמי,
כי יש לי בזאת מטרה, והדבר הכרחי, בטובך, ברצון האל. בד הפשתים בצמצום רב וכמוהו כל 
הסחורות, זאת לידיעתך אדוני, שער החליפין כאן ני בדינר והוא עולה; הדרהמים אינם נמכרים כלל. מכתב ממני
יגיע בהמשך אליך אדוני, עם כל הפרטים הדרושים, וסלח לי בטובך, כי כתבתי
בחיפזון, זאת לידיעתך. אני שולח לך את מיטב דרישות השלום ולכל הנתונים לחסותך דרישות שלום. ושלום.

verso, right margin
(1–7) הדרהמים, (כמו אותם) שבאו אליך, אינם ברשותי, ואיש לא מסר לי דבר; אילו היו אצלי הייתי שולחם לך, ואני עכשיו (15-8) באונייה ובה מרגלים, בעוונות, אלוהים יתן אחרית טובה. כתבת אדוני על השאלה של אברהם.