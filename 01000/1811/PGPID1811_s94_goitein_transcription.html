
<html>
    <head>
        <title>Transcription of Letter: T-S 24.72</title>
    </head>
    <body style="max-width: 860px; margin: auto">
        <h1>Transcription of Letter: T-S 24.72</h1>

        <p>S. D. Goitein, <em>Palestinian Jewry in Early Islamic and Crusader Times‎</em> (in Hebrew) (Jerusalem: Yad Izhak Ben Zvi Publications, 1980).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00024-00072/canvas/1">
                    
                    
                    
                        <h3>recto</h3>
                    
                        <ol>
<li>גמיע אלמלבוס אלדי כאן עלי לם יבק עלי שי יסתר סוא</li>
<li>אלחזה ואלעמאמה נצפהא עלי ונצפהא פי אלטין מרמיה</li>
<li>וכל מן יבצרני פי דלך אלחאל ימשי כלפי ויטלב אן</li>
<li>יקדר יכלמני יגדני פי חייז מן לא יכלם אלי אן</li>
<li>טלעת אלי אלדאר מא אבקית פיהא מוקדה ולא</li>
<li>כאנון אלי אן געלת רמאדהם עלי ראסי ודהב</li>
<li>אלעקל מני באלכלייה פגאו אלריסא (!) אליה ומפצל</li>
<li>ואלשיוך גמיעהם ושמס אלדין אלכין ואכותה אלאתנין</li>
<li>ונסאהם ופכר אלדין תטטר (!) וגמיע חאשיה אלעזיז</li>
<li>ואלפקיה זין אלדין ואלחאג אלשאטר לאן כל מן ראני</li>
<li>פי דלך אלחאל ראח וכבר וגא אלי מן אערף ומן לא</li>
<li>אערף ולם יקדר אחד מנהם לי עלי צבר אלי</li>
<li>אן גא עזיז אלדולה אלעזיזי ומעה מרשד בעד</li>
<li>אן כרג אלפקיה זין אלדין מן ענדי קאלוא נחן קד</li>
<li>קד (!) סיירנא אלסולטאן לאן אלפקיה דכר לה מא</li>
<li>סמעה ואלחאל אלדי אנת פיה פסיירנא נעזיך</li>
<li>וקאל לך אגעל אכוך בסויה אלמלך אלאמגד</li>
<li>אכי והדה ודיעה אכדהא צאחבהא איש</li>
<li>תקדר תעמל ולא זאלוא יחלפוא ויקסמוא</li>
<li>בחיאת אלסולטאן אד לם נקבל מנהם ונגסל</li>
<li>אלרמאד מן עלי וגהי ואלא מא יעוד אחד</li>
<li>מנהם יסלם עלי ויבלגוא ללמלך אלעזיז</li>
<li>אנני מא אלתפתת (!) אלי כלאמה וגסלת וגהי</li>
<li>אלי חית כרגוא ואקמת פי אלבית וחדי מרמי</li>
<li>אלי אלעשא לם ארא יהודי יסליני ען מא</li>
<li>בלית ולא יעזינו ויצברני פחצל לי רמדי</li>
<li>ובקית אצרך מן נאר קלבי ומן וגע עיניא</li>
<li>אלאתנין וכנת קד סיירת נחום אלמעלם אלי</li>
<li>אלשיוך ואלריסא וחלפת אן מא יגיב לי</li>
<li>אחד שי יסוא פלס וידכל לי בית גאו באלליל</li>
<li>ילומוני למא עמלת קלת עדם אכי</li>
<li>עמלת חתי תכאפוני במא עמלת פיה</li>
<li>פקעדוא ענדי ובאתוא וכל ואחד מנהם</li>
<li>יעזי ויסלי עלי קדר מקדרתה וכנת דלך</li>
<li>אליום בתענית ובת כדלך אלי תאני יום אלצהר</li>
<li>גא אלשיך יעקוב בן אבו אלעינין וכאן</li>
<li>נור אלדולה בן אלכין ושמס אלדין ענדי קעוד</li>
<li>ואשכאני להם חלפו עלי לא בד מן אן</li>
<li>אפטר דפעת לה דרהם אכד לי מנה</li>
<li>לימון וכס וראח גאב לי לבן בנתגסל לי</li>
<li>בה עיני ובקית פי אלדאר ארבעה איאם</li>
<li>מא כרגת אלי גא אלפקיה זין אלדין</li>
<li>ומרשד וכאן בן אלימני חאצר וחלפוא</li>
<li>לא בד אן אכרג וכאן ממלוך מן אלממאליך</li>
<li>רמד אשתכאני ללסולטאן סיירהם</li>
<li>כלפי מצית מעהם ודאוית אלממלוך</li>
<li>ואלכרקה עלי עיני ועדת אלי אלבית מא</li>
<li>כרגת מן אלבית אלי בעד</li>
<li>אלסבת בעד שכוה תאניה ואלאן יעלם</li>
<li>מולאי אלואלד געלת פדאה אן לו לם</li>
<li>תצלני כתבה בבעץ אלעזא ודכר</li>
<li>אלמנה בלגז ואלא מא כנת אסייר</li>
<li>אליך כתאב ולא גואב וכם כנת</li>
</ol>
                    
                        <h3>margin</h3>
                    
                        <ol>
<li>אטעם נפסי בה וסיירת אליך</li>
<li>כאתב יתצמן עאפיתה ליטמאן קלבך</li>
<li>בעד דלך וצל מנך כתאב ידכר אלתקצי ען אלמרחום</li>
<li>ואן בלגך אן צבי כחאל תופי פי עכה בעד</li>
<li>דלך בלג אלצחיח עלמת</li>
<li>אנך לך תקצר בכתבך</li>
<li>אלא ללתנביה בעזאתי בה סביל</li>
<li>אללה אללה אעטא</li>
<li>ואללה אכד ויכון</li>
<li>טול אלאמר</li>
<li>לך אי מולאי</li>
<li>ואכון אנא פדאך מן כל</li>
<li>באס ולא יוריני</li>
<li>לך יום</li>
<li>מכרוה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00024-00072/canvas/2">
                    
                    
                    
                        <h3>verso</h3>
                    
                        <ol>
<li>ותעזי עני אלסת אלואלדה אלדי עזיז עלי מא חצלת עלי</li>
<li>שי רבאת וכאבת ופי אלאכר חצלת להא</li>
<li>הדה אלנאיבה אלעטימה פאללה תע יצבר</li>
<li>קלבהא ויחסן עזאנא גמיע פיה ויגעל</li>
<li>מותתה (!) כפרה על כל עונותיו ועונות</li>
<li>משפחתו ויחכי פי אלכתאב אנה אקאם</li>
<li>מריץ תלאת שהור ואן מותה פי י איאם מן</li>
<li>מרחשון ואן קמאשה מודוע ענד יעקוב</li>
<li>אלדי כאן יקרי אולאד אבו אלוחש אלצבאג</li>
<li>ואנה כאן אוצאהם אן ידפנוה עזיז עלי פי</li>
<li>חיפא פמא קדרוא מן גהה מא הם פיה</li>
<li>מן אלפסך ואלאן נקבל חכמה עלינא</li>
<li>ובאלרגם מני אדכר הדא אלא אן חכמה</li>
<li>מקבול עלי כל חאל ומע דלך אנהם</li>
<li>ענדכם מן יסליכם ויעזיכם בל אנא</li>
<li>עזיז עלי בקית כיתים אלאחיא פאללה תע</li>
<li>יגמע אלשמל קריב ואתפק בעונותי הרבים</li>
<li>ובעד אן אסתראחת עיני תופי אללוי אלטויל</li>
<li>מעי פי אלדאר עדת למא כנת פיה עאד</li>
<li>אלעינין רמדת תאניה ומא כתבת הדה</li>
<li>אלאחרף אלא ואנא מתוגה ללעאפיה ואצלח</li>
<li>ממא כנת פלא עדמת פצל אללה תע</li>
<li>ואנא אקול אן כל מן תגיירת נייתה ען סכן</li>
<li>אלקודס לם ילקא כיר אנא כאן טלע בבאלי</li>
<li>אן אאכר באמר אלסולטאן ואגי חצל לי</li>
<li>מא מנעני ואיצא כל מן כרג מנה</li>
<li>נכב אמא פי נפסה ואמא פי אולאדה</li>
<li>ואבדא מנא אלדי אצאבתנא הדה אלנואיב</li>
<li>כלהא פאללה יגעל אלעאקבה לשלום</li>
<li>ויצבר קלובנא ויחסן עזאנא ויבקיך</li>
<li>לנא ויגעלנא פדאך ויגמע שמלנא</li>
<li>חית יריד ויא מולאי בחק מא אנת</li>
<li>מעתקדה מן מדהב משה רבינו</li>
<li>לא תמכן מנך אלהם ואלחזן ולא תמכן</li>
<li>אלואלדה מן אלבכא לוגה אללה ואלמולי</li>
<li>יעלם קול אלחכ זל פי דלך שלשה לבכי</li>
<li>שבעה להספד שלושים יום לתספורת</li>
<li>והבוכה מיכן ואילך שמא חס ושלום על אחר</li>
<li>הוא בוכה ווחק אלשריעה לקד פי קלבי</li>
<li>ופי גסמי מרץ חצל ענד סמעי</li>
<li>אלקציה אלי אלאן מא זאל ותזיד עלי</li>
<li>מעה ציק אלנפס אלדי תעלמה בי</li>
<li>ומא אעלם אלאכרה איש הי פאן כאן</li>
<li>תבכוא עלי שי יאתי אללה יכתר אלאלם</li>
<li>אללה יצבר קלובנא גמיע אמן וגואב אלכתאב</li>
<li>סרעה נתסלא בה ואללה לה יכגלנא פיך</li>
<li>ויגעלני פדאך ושלום כתב פי אוכ</li>
<li>מן אדר ראשון</li>
</ol>
                    
                        <h3>margin</h3>
                    
                        <ol>
<li>פקד כאן מא כאן ופעל אללה</li>
<li>מא אראד ווחק תרביתכם לי</li>
<li>לו כאן לי קדרה או סנד אסתנד</li>
<li>עליה מא כנת אכון אלא באלטביב יגי אלי</li>
<li>כל יום ואלוצפיאת ואמא אנא מא</li>
<li>בקי לי סנד אלא אללה תע פאן רמית</li>
<li>נפסי שמתת אלאעדא בי ומא</li>
<li>כפאהם מא חל בי פאללה ינטר</li>
<li>אלינא גמיע בעין</li>
<li>פצלה ואחסאנה</li>
<li>ויצבר קלובנא</li>
<li>ותעזי אלאכת אלעזיזה</li>
<li>פי אכוהא מחבהא</li>
<li>אללה יצבר קלבנא</li>
<li>וקלבהא</li>
<li>ויא מולאי</li>
<li>לא תאכד עלי</li>
<li>פי מא כתבת לאן</li>
<li>ומא אעתקד אכתר</li>
<li>מן עשרה דפעאת רמית אלכתאב מן</li>
<li>ידי מן גלבה</li>
<li>אלבכא</li>
</ol>
                    
                </div>
            
        </section>
    </body>
</html>
