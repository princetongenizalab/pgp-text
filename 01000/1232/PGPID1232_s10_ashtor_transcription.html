
<html>
    <head>
        <title>Transcription of Letter: T-S 13J9.12</title>
    </head>
    <body style="max-width: 860px; margin: auto">
        <h1>Transcription of Letter: T-S 13J9.12</h1>

        <p>Ashtor, <em>History of the Jews in Egypt and Syria under the Rule of the Mamlūks‎</em> (in Hebrew) (Jerusalem: Mossad Harav Kook, 1970), vol. 3.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00013-J-00009-00012/canvas/3">
                    
                    
                    
                        <p>בש רח</p>
<p>עבדו בנימין</p>
<ol>
<li>ינהי אלי חצרה אלמולא אלסיד אלאגל כגק מר ורב חיים</li>
<li>מגמל אלנעות ואלאוצאף אסתיחאשה מן מלאחצה</li>
<li>גלאלה ותאספה עלי פראקה ופראק אלמולי אלסייד אלאגל</li>
<li>אלאוחד ואלדה מגמל אלנעות ואלאוצאף גמע אללה אלשמל</li>
<li>בגלאלה בעד בלוג אמאלה אלסארה וכאן לה פי ספרתה</li>
<li>נאצרא ווליא וחאפצא ומוקיא ומונסא ומהדיא</li>
<li>כמא כאן לאנביאה ואוליאה פי אספארהם וכלואתהם במלאחצה</li>
<li>גלאל וגמאל ובהא וכמאל אלחצרה אלאלאהיה ותעטשהם</li>
<li>אלתעטש אלתאם ליפיץ עליהם עלמא לדניא וליכשף</li>
<li>להם אסראר כתבה אלמקדסה ויעניהם עלי עלמהא</li>
<li>ואלעמל בהא אד הי אלטריק אלמוצלה ואלאדלה אלדאלה</li>
<li>עלי אדראבה תע חסב אלטאקת אלבשריה ואלי דלך</li>
<li>אשאר אלחכים בקולה אם תבקשנה ככסף וכמטמנים</li>
<li>תחפשנה אז תבין יראת יי וכמא אפאדנא ונבהנא</li>
<li>אלדין אלאגל ואלס אלמולי עלי אלנץ אלקאיל דן דין עני ואביון</li>
<li>אז טוב הלא היא הדעת אתי נאום יי וכצוצא אן כאן</li>
<li>הדא אלעני עני בן טובים מסכן חכם של עיר קטנה</li>
<li>ואנשים בה מעט פאנה באגמאע אן אלנט[ר פי] חכם הדא</li>
<li>אלעני ואלאכד בידה ותכליצה ממן טלמה ואיצאלה</li>
<li>אלי חקה ותמכינה ותסליטה עלי מן כאן יתסלט עליה</li>
<li>בגיר חק אז טוב הלא היא הדעת אתי נאום יי וגיר כאן</li>
<li>ען כרים עלם חצרה רבי חיים שצ אן אלדין אלאגל</li>
<li>ואלדה אן אסתוחש מן בעד אלאנס פי ספרה פהו</li>
<li>מתאנס בכאלק אלאנס ובמלאיכתה ואנביאה ואוליאה</li>
<li>וחמלה שריעתה מתפלל תמיד גל עיני ואביטה</li>
<li>נפלאת מתירמך פלא תכאף עליה פי ספרה פאן</li>
<li>אללה תע יעוצה פי ספרתה הדה ויעוצד ויפוץ</li>
<li>כאפה אלמשתאקין ואלמחתאגין אלמסתרפדין במא</li>
<li>יגוד עליהם ויוסע עליהם ויסעפהם מן אלפאידה</li>
<li>אלדי יסתפידהא פי ספרתה כמא עודהם מן אלפואיד</li>
<li>אלדי אסתפאדהא פי ספראתהא אלמתקדמה ואן</li>
<li>טאלת תלך אלספראת ואלכלואת וקצרת הדה אלספרה</li>
<li>וקלת מדה הדה אלכלוה אלמהאבהה לספרה משה</li>
<li>רבינו ורבן אל כל הנביאים ארבעים יום וארבעים</li>
<li>לילה ואגתמע אלממלוך באלחכים אברהם יום</li>
<li>אן וצל אלממלך ודכר אן אלקמאש סירה מע אבן</li>
<li>אלעודי ללמולי ואן אבן אלעודי אנעאק פי אסכנדריה</li>
<li>מדה מדידה ולם יתפק מן יתק אליה סואה פאנעאק</li>
<li>וצולהם ללמולי בסבב דלך ושלם הדרתך הקדושה</li>
<li>והדרת אלדין אלאגל ואלד אלמולי מגמל אלנעות</li>
<li>ואלאוצאף והדרת יקרת צפירת תפארת ונזר</li>
<li>ועטרת וצניף וכתרת מרינו ורבינו הודנו</li>
<li>והדרנו אד(ו)נינו נגידנו דוד הנגיד הגדול נגיד</li>
<li>עם יי צבאות הרב המבהק הפטיש החזק</li>
<li>איש האלהים סיני ועקר הרים נזר החכמים</li>
<li>ותפארת הנבונים ועטרת החסידים והדרת</li>
<li>יקרת צפירת תפארת מרינו ורבינו עבדיה</li>
<li>החכם המפלה גברה דטמירן גליל ליה ונהירו</li>
<li>ושכלתנו וחכמה כחכמת אלהין השתכח</li>
<li>בה וכל רז לא אנס לה שכיב ומתגלי</li>
<li>לה מלין יגדל ואל ידל נצח סלה וחצרה אלמולי</li>
<li>אלסיד אלאגל אלאכץ אלאפצל אלאכמל אלסדיד</li>
<li>מכצוצה באפצל סלאם ואכץ תחיה ואכראם</li>
</ol>
                    
                        <h3>Margin:</h3>
                    
                        <ol>
<li>אלאכוה אלאשק[א]א</li>
<li>בל מלאכי אלרקא שני המארות</li>
<li>הגלדלים שני לוחות</li>
</ol>
                    
                </div>
            
        </section>
    </body>
</html>
