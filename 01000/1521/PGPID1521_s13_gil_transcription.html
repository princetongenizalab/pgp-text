
<html>
    <head>
        <title>Transcription of Letter: T-S 10J16.18</title>
    </head>
    <body style="max-width: 860px; margin: auto">
        <h1>Transcription of Letter: T-S 10J16.18</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00016-00018/canvas/1">
                    
                    
                    
                        <h3>recto</h3>
                    
                        <ol>
<li>
<p>כתאבי אטאל אללה בקא מולאי אלשיך אלאגל ואדאם תאידה וסלאמתה</p>
</li>
<li>
<p>ונעמאה וכבת אעדאה מן אלאסכנדריה גד ראש השנה אעאדה אללה</p>
</li>
<li>
<p>עלי מולאי סנין כתירה ועלי ולדה ובלגה אפצל אמאלה אלסארה ואנא</p>
</li>
<li>
<p>אעלם מולאי אן גאזת עלי משקה אן עצימה ואיסת מן אלרוח</p>
</li>
<li>
<p>נחמד אללה ונשכרה עלי מא אולא יודו ליי חסדו ואנא נעלם מולאי</p>
</li>
<li>
<p>אנני משתאק לרויתך אלכרימה אסל מן אללה אן יחוגני בבקאך</p>
</li>
<li>
<p>ואעלם מולאי אן וקע עלי קלבי מן רגוע מא יכתץ ביך פי מרכב</p>
</li>
<li>
<p>בן מגבר מא לא אקדר אצפה ואמא כאן יחצל לה מנא מקאם אן גיד</p>
</li>
<li>
<p>תם יאמולאי דכרת פי כתאבך שרא כרז והאדא שי מא יקדר עליה</p>
</li>
<li>
<p>גמלה פי האדי אלזמאן ואעלם מולאי לולא האדי אלאיאם ואלמועדים</p>
</li>
<li>
<p>ושי בקי לנא פי אלבחר ננתצרה אללה יכתב סלאמתה לכנת עוץ</p>
</li>
<li>
<p>כתאבי האדי לנראך ונגתמע בחצרתך אלמחרוסה ונרא נסים</p>
</li>
<li>
<p>חרסה אללה אללה יקרב אלאגתמאע אלסאר במנה ופצלה וקד ערפני</p>
</li>
<li>
<p>ר ישועה אן וצל אליה כתאבך פי שרא פרכה סקלי ורדה לולדי וקרת עיני</p>
</li>
<li>
<p>נסים ואנה לם יתפק לה פכאן יאמולאי פי עיבתי יאסרין פרכה ורדה</p>
</li>
<li>
<p>דפעתהא אלי אבן אלסכרי חמאמל(!) כתאבי האדי אלמערוף באלגמל ארגו</p>
</li>
<li>
<p>יצלו וקת חאגתהם אן שא אללה וכתבת אליך האדי אלכתאב ען סרעה</p>
</li>
<li>
<p>אעדר בפצלך תכתץ אפצל אלסלאם ופתאך חרסה אללה אלסלאם</p>
</li>
<li>
<p>ומן תשמלה ענאיתך אלסלאם ותקרא סלאמי עלי מולאי אלשיך אבי סהל</p>
</li>
<li>
<p>מנשה אלסלאם(!) וקד אנפדת לה כתאב וצל אליה צחבתי מן ביתה ונחב</p>
</li>
<li>
<p>תקרא עלי מולאי אבי אלבשר אזהר סלאמי ועלי מולאי אבי זכרי בן</p>
</li>
<li>
<p>מנשה אפצל אלסלאם ומן סאל ענא אלסלאם ואסמאעיל אלקלעי</p>
</li>
<li>
<p>ואברהם בן אלדרעי אלסלאם ומן תשמלה ענאיתך אלסלאם ושלום וחיים יוסיפו לך</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00016-00018/canvas/2">
                    
                    
                    
                        <h3>verso</h3>
                    
                        <ol>
<li>
<p>מולאי אלשיך ר נהראי ביר נסים זצל&nbsp; &nbsp; &nbsp; ולייה נתן בן נהראי נע</p>
</li>
<li>
<p>אטאל אללה בקאה ואדאם תאידה</p>
</li>
</ol>
                    
                </div>
            
        </section>
    </body>
</html>
