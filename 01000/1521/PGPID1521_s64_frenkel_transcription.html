
<html>
    <head>
        <title>Transcription of Letter: T-S 10J16.18</title>
    </head>
    <body style="max-width: 860px; margin: auto">
        <h1>Transcription of Letter: T-S 10J16.18</h1>

        <p>Miriam Frenkel, <em>The Compassionate and Benevolent: The Leading Elite in the Jewish Community of Alexandria in the Middle Ages‎</em> (in Hebrew) (Jerusalem: Ben-Zvi Institute for the Study of Jewish Communities in the East, 2006).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00016-00018/canvas/1">
                    
                    
                    
                        <h3>Recto</h3>
                    
                        <ol>
<li>כתאבי אטאל אללה בקא מולאי אל שיך אלאגל ואדאם תאידה וסלאמתה</li>
<li>ונעמאה וכבת אעדאה מן אל אסכנדריה גד ראש השנה אעדה אללה</li>
<li>עלי מולאי מנין כתירה ועלי ולדה ובלגה אפצל אמאלה אל סארה ואנא</li>
<li>אעלם מולאי אן גאזת עלי משקה אן עצמה ואיסת מן אל רוח</li>
<li>נחמד אללה ונשכרה עלי מא אולא יודו לאל חסדו ואנא אעלם מולאי</li>
<li>אנני משתאק לרויתך אל כרימה אסל מן אללה אן יתוגני בבקאך</li>
<li>ואעלם מולאי אן וקע עלי קלבי מן רגוע מא יכתץ ביך פי מרכב</li>
<li>בן מגבר מא לא אקדר אצפה ואמא כאן יחצל לה מנה מקאם אן גיד</li>
<li>תם יאמולאי דכרת פי כתאבך שרא כרז והאדא שי מא יקדר עליה</li>
<li>גמלה פי האדי אל זמאן ואעלם מולאי לולא האדי אל איאם ואל מועדים</li>
<li>ושי בקי לנא מי אל בחר ננתצרה אללה יכתב סלאמתה לכנת עוץ'</li>
<li>כתאבי האדי לנראך ונגתמע בחצרך אל מחרוסה ונרא נסים</li>
<li>חרסה אללה אללה יקרב אל אגתמאע אל סאר במנה ופצלה וקד ערפני</li>
<li>ר' ישועה אן וצל אליה כתאבך פי שרא פרכה סקלי ורדה לולדי וקרת עיני</li>
<li>נסים ואנה לם יתפק לה פכאן יא מולאי פי עיבתי יאסרין פרכה ורדה</li>
<li>דפעתהם אלי אבן אל סכרי חמאמל {!} כתאבי האדי אל מערוף באלגמל ארגו</li>
<li>יצלו וקת חאגתהם אן שא אללה וכתבת אליך האדי אל כתאב ען סרעה</li>
<li>אעדר בפצלך תכתץ אפצל אל סלאם ופתאך חרסה אללה אל סלם</li>
<li>ומן תשמלה ענאיתך אל סלם ותקרא סלאמי עלי מולאי אל שיך אבי סהל</li>
<li>מנשה אל סלאם וקד אנפדת לה כתאב וצל אליה צחבתי מן ביתה ונחב</li>
<li>תקרא עלי מולאי אבי אלבשר אותר סלאמי ועלי מולאי אבי זכרי בן</li>
<li>מנשה אפצל אל סלם ומן סאל ענא אל סלם ואסמאעיל אל קלעי</li>
<li>ואברהם בן אל דרעי אל סלם ומן תשמלה ענאיתך אל סלאם ושלום וחיים יוסיפו לך</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00016-00018/canvas/2">
                    
                    
                    
                        <h3>Verso</h3>
                    
                        <ol>
<li>מולאי אל שיך ר' נהראי ביר' נסים זצל' ולייה נתן בן נהראי בן</li>
<li>אטאל אללה בקאה ואדאם תאידה נתן נ'ע'</li>
</ol>
                    
                </div>
            
        </section>
    </body>
</html>
