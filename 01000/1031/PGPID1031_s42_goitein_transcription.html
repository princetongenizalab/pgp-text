
<html>
    <head>
        <title>Transcription of Letter: T-S 13J21.5</title>
    </head>
    <body style="max-width: 860px; margin: auto">
        <h1>Transcription of Letter: T-S 13J21.5</h1>

        <p>S. D. Goitein, <em>The Yemenites – History, Communal Organization, Spiritual Life‎</em> (in Hebrew) (Jerusalem: Ben-Zvi Institute for the Study of the Jewish Communities in the East, 1983).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00021-00005/canvas/1">
                    
                    
                    
                        <ol>
<li>תקתי באללה וחדה אלממלוך אלא/צ/גר אברהם</li>
<li>בירבי שלמה הרב זצל</li>
<li>יוקבל ידיי אלמולי אלרייס אלסייד אלפאצל אלעאלם</li>
<li>אלורע אלאדיב אללביב אדאם אללה מעאליה ושרף</li>
<li>מסאעיה וכבת אעאדיה ואסעדה פי איאמה</li>
<li>וליאליה אלממלוך מנטויא עלי סלאמה ומני תחייה</li>
<li>אלמאמה קייץ אללה סרעה אללקא בה ואלאנס בסאחתה</li>
<li>ען קריב במניה(!) וכרמה אן שאללה פאנה ולי</li>
<li>דלך ואלקאדר עליה אן שאללה ומצאף אלי דלך</li>
<li>ואלאן סבחאן אללה אלעצים מא בהדה אלסעמה</li>
<li>סמעה אלמולי ולא בהדה אלאנצאף אנצאף</li>
<li>אלמולי אני אכתב אליך צחבה כל עובר ושב מן</li>
<li>//אגל// ולדי ואנת תעלם גרבתי ווחדתי וולדי יתרדד</li>
<li>אליכם אלי מצר פלא כתבי תדפעוהא לה ולא לי</li>
<li>יצל מן ענד אלמולי //גואב// פדא לם יחל מן אללה ואנת תעלם</li>
<li>בסעאדתך אני כנת מואכי לאבו בשר מאת</li>
<li>ימ׳ רח׳ וקבץ אלצלטאן עלי גמיע מא כאן לה</li>
<li>והדא כופי כאן מע אלממלוך אכת נחם (נחום?) ודוד</li>
<li>ואלמולי אבו זכרי יערף איש //גרי לי// מעהא פי אלקדס</li>
<li>פנחן כונא פי //דאר// ואחדה ויעלם מקאסאתי מעהא</li>
<li>פלמא עלמת בוצול אולאדי אלי קוץ טלקתהא</li>
<li>ואכדת מני //מא// לא תחתקה ואכלף אללה ב״ה וכתבת</li>
<li>אלמולי עידה כתב בהדה אלקציה לחתי תעלם</li>
<li>ולדי ויטיב נפס ואלדתה ומא וצלני מן אלמולי קט</li>
<li>כתאב ולא עלם פלמא תצל הדה(!) אליהוד והוא(!) מבעלי</li>
<li>בתים גרת עליה שידה פי כפר חנן ועוצר(?) וטולב</li>
<li>אכוה ללקתל [[אלא]] בלא דנב להם אילא גור</li>
<li>וחמס וערפוה אצחאבנא אהל אלקדס [[וער]] וערפו</li>
</ol>
                    
                        <h3>(margin)</h3>
                    
                        <ol>
<li>אבוה וביתותה(?) אנה מן הנותנים ולא מן הלוק{ח}ים ומא אולי תפצל במסאעדתה</li>
<li>תכסב אלאגר</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00021-00005/canvas/2">
                    
                    
                    
                        <h3>verso</h3>
                    
                        <ol>
<li>כמא גרת עאדה אלמולי ומה פרחת בהדה אלרגל</li>
<li>אילא לחתי יצל לי בגואב אלמולי ולעל יכון</li>
<li>אגתמאע באול{א}די פצל מן אללה אלמולי פלא {תסל} כיף</li>
<li>חאלי מן אלוחדה ואלגרבה סאלתך באללה בחק השם</li>
<li>עליך ובחיאת אבוכם לתחרץ בוצול ולדי אלי ענדי</li>
<li>הוא(!) ועיאלה ואילא יוגה לי בואלדתה פאני</li>
<li>האלך כמא יעלם ב״ה אלמולי מכדום ב[..]יל</li>
<li>ואלמולי [....] פי אפצל אלסלאם</li>
</ol>
                    
                        <h3>address</h3>
                    
                        <ol>
<li>אלריס אלאגל אלסייד אלמופק אלסעיד</li>
<li>אבו אלפרג אלאסכנדרי אלדיאן פי מצר</li>
<li>חרסהא אללה</li>
</ol>
                    
                </div>
            
        </section>
    </body>
</html>
