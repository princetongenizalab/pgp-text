
<html>
    <head>
        <title>Transcription of Letter: T-S 13J25.12</title>
    </head>
    <body style="max-width: 860px; margin: auto">
        <h1>Transcription of Letter: T-S 13J25.12</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00025-00012/canvas/1">
                    
                    
                    
                        <h3>Recto</h3>
                    
                        <ol>
<li>כתאבי יאסידי ושיכי ואלעזיז עלי אטאל אללה בקאך ואדאם סלאמתך וסעאדתך מן אלמסתקר מן אלקדס</li>
<li>אלמעמור אלנצף מן אדר ראשון סאעה וחק אלקדס וצול כתאבך אלכרים ועגבת מן תא[כירה מדה שהר]</li>
<li>ונצף פוקפת מנה עלי מא אקלקני ואפגעני מן ופאה ולדך אלמרחום קדס אללה רוחה [בפצלה ורחמתה וכתב]</li>
<li>לך אלברכה פי מן בקי לך ולא אראך בעדה כסרה ולא אנסאך הדה אלחסרה ברוך [דיין אמת פלא]</li>
<li>חילה יאסידי פי קצא אללה אח לא פדה יפדה איש ולא יתן לא{לה}ים כפרו ובאלגמלה מן מאת פי הדא אלוקת</li>
<li>אחסן חאל ממן יעיש ללצרות ואלמצוקות ואלדי אכתאר לה אלבארי תעאלי הו אלכיר לא אלאה סואה</li>
<li>ווקפת עלי גמיע מא דכרת פי כתאבך אלכרים כלה מן אולה אלי אכרה ועלי מא דכרת מן אסתערארך</li>
<li>בכתבי אלואצלה אליך אלתי לא ישך אחד אנהא בכט ידי ואנך אוקף/ת/ עליהא אצדקאך ואצדקאנא</li>
<li>חרסהם אללה ועאלם אלסראיר ואלכפיאת מלך מלכי המלכים ואליה תעאלי אלשכוה ואלאסתגאתה</li>
<li>והו קאדר עלי כלאץ אלכל ויברהן אלחק אין הו פאלדי סתר טול הדה אלמדה הו יסתר מא בקי מן</li>
<li>אלעמר מן אלקום אלטאלמין ומא משי עלי דם אחד מן אלנאס מתל מא משי עלי דמי ומא</li>
<li>אריד אלא הלאכי דפעה ואחדה חתי אאל אלאמר אלי אן לו קאל אנסאן אל[...... כ]מסה</li>
<li>פי כמסה קאל לה אבון אכל מאל אלשיך אלמגרבי פאן סלמת עלי אנסאן כאן גואב סלאמי</li>
<li>עליה ללסלטאן ענדך מאל וכל אנסאן ילפט בקדר שריתה ואחד יקול מאיה ואכר יקול</li>
<li>ת׳ק׳ ופי הדא אלזמאן מן בעד ופאה אלרייס זצל ימצא רחמים רגעת אלף זהוב יקולהא אל</li>
<li>צגיר ואלכביר באלעבראני הכדי אלף זהוב פסבחאן אלדי הו מציל עני מחזק ממנו ואאל אל</li>
<li>אמר אלי אן לו ולי עאמל וצאחב מוארית פי כל גמעה רפע אלאמר אליה ואלאמר משהור</li>
<li>פי אלבלד והדא אעטם שהאדה לכם חרסכם אללה הו אעטם מן כתבי אלדי לא ישך אחד</li>
<li>אנהא בכט ידי ואלף זהוב אכתר מן ט׳ו׳ דינר או י׳ו׳ דינר פאלדי כאן אלסבב פי דלך אראני</li>
<li>אללה פי בדנה אלצרעת ואלנגעות ולא אכרגה מן הדה אלדאר חתי ירא פי נפסה אלצרעת</li>
<li>ואנא ואתק אנה יכון הדא אן שא אללה לאן רבותינו ע׳ אלס׳ קאלו כל החושד כשרים לוקה בגופו</li>
<li>וקאל ר׳ יוסי ע׳ אלס׳ יהי חלקי עם מי שחושדין אותו בדבר ואינו בו פאלויל ללטאלמין וילא</li>
<li>טוילא ועגבת מן ר׳ נהראי חרסה אללה אלדי אכתב אליה ויתצל בי מן ענד אלנאס אן כתבי וצלת אליה</li>
<li>והו לא יגאובני והו מבסוט אלעדר פלא יכלף נפסה שניע פי אלגואב גרצי כלה וצול</li>
<li>כתבי לה ויקראהא ולא יכלף נפסה אלגואב עליהא ולקד זאד בי אלתעגב מן כתאבך פי אל</li>
<li>מגאלטה אלתי אסתעמלתהא מעי והו אנה מרה תגעלני כצם לך ותסתטהר עליי בכט ידי</li>
<li>ומרה תגעלני ואסטה פאלויל ותם אלויל למן חל פי הדא אלעצר אלדי אעדאה אללה באלכליה</li>
<li>ומא בקי מן יסוס קצה ולא ידבר חאל ולא ילם שעת ותבת פינא ואין איש שם על לב ואנשי</li>
<li>חסד נאספים באין מכין כי מפני הרעה נאסף הצדיק ואנא אבקאך אללה אצגר מן יכון מא ילזמני</li>
<li>אלתזמת מתל אקל אליהוד ואמא מא אסתעררת בה מן כט אליד אלדי לא ישך אחד אנה כט</li>
<li>ידי פהו משהור פי בית אלמקדס ענד אלצגיר ואלכביר פאחרם אללה באסם מן כתב אליך</li>
<li>אלא ממא סמע פי מגלס אלרייס כמא יכתב אלאנסאן אלי אכר אן יערפה מא ענדה מן אל</li>
<li>אכבאר ומא אקדר אלאן אגאובך עלי //כל// פצל ופצל ממא כתבת בה לאנך אקמת/ני/ [[בנפסך]] כצם לך</li>
<li>והדא מן חסן //סיאסתך// ותדבירך ואלכצם לא ינצח ולא יתוכל ולא ישהד אנמא ילזמה אן יכרג ממא</li>
<li>עליה פלא סמח אללה למן לא יאתר דלך עלי אשגאלה אולי אמצא רווחה לנפשי ויעאקב אללה</li>
<li>כל טאלם פי אלבר ואלבחר אנא מחקוק אן ארמא באלנבל אלעינין אלעינין ואסל חרסך אללה</li>
<li>אלזמך אללה למא לך פיה אלכירה וחסן עקבאך ועקבאנא ולא געלנא וגעלך מן אלטאלמין</li>
<li>וכפאנא וכפאך כל מחדור קראת עליך יאסידי אפצל אלסלם ומן תשמלה ענאיתך אפצל</li>
<li>אלסלם וגמיע אצחאבנא אלמגארבה אלמסאפרין כל ואחד באסמה אפצל אלסלם ומולאי</li>
<li>אלשיך אבו סעד כלף בן סלאמה נע אפצל אלסלם ואתמה ואנמאה ואזכאה וקד כנת כתבת אליה</li>
<li>כתב ומא עלמת אן כאן וצלת אליה וצהרנא //מולאי אלשיך// אבו אלאעלא חרסה אללה מן אלמחבין פיה ואל</li>
<li>נאשרין פצלה יכצה באפצל אלסלם והו ילומה עלי אנקטאע כתבה ונחן אן שא אללה</li>
</ol>
                    
                        <h3>Right Margin</h3>
                    
                        <ol>
<li>אכתבו אליה בעד דלך</li>
<li>לאני ואללה כתבת הדא אלכתאב במר</li>
<li>נפש פלא סמח אללה לכל טאלם ולכני</li>
<li>קרית פי וקתי הדא נפלה נא ביד יי כי רבים רחמיו</li>
<li>וביד אדם אל אפלה פסבחאן מן יעמל מעי אלמעגזאת ואל</li>
<li>בראהין בכל עת ובכל שעה בפצלה</li>
<li>באסתחקאק ואמא באקל ואקל מן</li>
<li>הדא יהלך מן יהלך והו אלדי אריד</li>
<li>בי פאלויל ותם אלויל למן לא</li>
<li>יתק בה ולא יכלץ קלבה וניתה</li>
<li>פי טאעתה וקד כאן יגב עליך</li>
<li>למערפתך בי ומא אגראה אללה</li>
<li>ביננא מן אלודאד ואלצחבה אן</li>
<li>תדינני לכף זכות ולא תקאבלני במא</li>
<li>קד קאבלתני ותתעלק עליי באל</li>
<li>אריאח אלהאבה אלתי [לם]</li>
<li>ינצבט שי אליך</li>
<li>מנהא בת[ה]</li>
</ol>
                    
                        <h3>Top Margin</h3>
                    
                        <ol>
<li>ואנא אן שא אללה</li>
<li>אשק עלי רוחי פי הדא אלאסבוע</li>
<li>ואכתב כתאב מטול משרוח שרח שאפי</li>
<li>למולאי אלשיך אבי סעד כלף בן סלאמה נע</li>
<li>ואשכוך אולא אליה במעאמלתך מעי וקלה</li>
<li>מראעאתך למתלי אלתי (!) הלכת בסבבך</li>
<li>ומא אערפך חרסך אללה אלא שיך מן אל</li>
<li>שיוך ומן הון [או: דוי?] אלראי ואלמערפה ומן</li>
<li>הון [או: דוי?] אלאלבאב [לאן] אנה אלזמאן אל</li>
<li>מחשום יחול אלאכלאק לא סימא מא</li>
<li>טרא עלי קלבך הקבה ינחם ל[עמו]</li>
<li>ושלום לך</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00025-00012/canvas/2">
                    
                    
                    
                        <h3>Verso
Address, right-hand column:</h3>
                    
                        <ol>
<li>[لسيدي] وموﻻي ابي زكريا حييم بن عمار بن مديني</li>
<li>[اطال الله بق]ا٥ وادام سلامته وسعادته</li>
</ol>
                    
                        <h3>Address, left-hand column:</h3>
                    
                        <ol>
<li>من ابون ابن صدقة المغربي</li>
<li>الفسطاط ان شاء الله عز وجل</li>
</ol>
                    
                        <h3>Below:</h3>
                    
                        <ol>
<li>?[الحس[ن بن محمد ناجي بن طاهر</li>
</ol>
                    
                        <h3>Upside down:</h3>
                    
                        <ol>
<li>[י]א מולאי אלחבר סלמך אללה תתפצל עלי שאכרך [[בחצול]] בכתבת בראה לי עלי</li>
<li>. שעיה (?) ושלום לך</li>
</ol>
                    
                </div>
            
        </section>
    </body>
</html>
