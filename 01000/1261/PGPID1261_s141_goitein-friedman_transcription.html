
<html>
    <head>
        <title>Transcription of Letter: T-S Ar.48.270</title>
    </head>
    <body style="max-width: 860px; margin: auto">
        <h1>Transcription of Letter: T-S Ar.48.270</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India Book 4: Ḥalfon the Traveling Merchant Scholar‎</em></a> (in Hebrew) (Jerusalem: Ben Zvi Institute, 2013), vol. 4.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-AR-00048-00270/canvas/2">
                    
                    
                    
                        <ol>
<li>עלקת למולאי אכי הדה אלאחרף מכת[ובה עלי חפז]</li>
<li>לסרעה מסיר חאמלהא אעלמה פיהא תבת [א]לִ[לה]</li>
<li>מגדהא אנני בחמד אללה ופ̇צלה וצלת עידאב עלי</li>
<li>גמלה אלסלאמה ואלעאפיה יודו ליו ̇ח ונ̇פ ל̇ב ̇א</li>
<li>וקד כאן תקדם מני אלי מולאי עדה כُתב אעלמה</li>
<li>בדלך וקד עלם אלכאלק כיף מקאמי בעידאב ושדה</li>
<li>שוקי לנ̇טר מולאי אכי חפ̇טה אללה ואלתקרב אליה</li>
<li>ונדמי למא יפותני מן אלתנסם בטיב ראיחת[ה]</li>
<li>ממא אסאל אלבארי קרב אלאגתמאע קריב גיר</li>
<li>בעיד אנה עלי דלך קדיר ברחמתה אן שא אללה</li>
<li>ולכן תעוקי פי עידאב אמר ̇צרורי ולשדה</li>
<li>אכידה לע̇טם אלכרא ועדם אלדהב מצאף אלי</li>
<li>שדאיד קאסיתהא פי הדה אלספרה ומא כר̇ג</li>
<li>מני ותמחק מן כסארה ו̇ציעאן פי אלבחר וגיר</li>
<li>דלך ומא פُעל מעי פי אלב̇צאיע פי דכולי</li>
<li>לליَמَן ו̇צُייّע עליי פיהא ואُחוَ̇גת5 ללדכול</li>
<li>ללהנד בבקיה אלב̇צאיע חתי דהבתُ גמיע</li>
<li>תמנהא פי אלמכוס ו̇צאעת אלאצול ושי יטול</li>
<li>שרחה מן אלקום ואלשכץ אלדי תעלם פלמא</li>
<li>כר̇גת מן פ̇צל אללה אלי עידאב ו̇גדת אכריה</li>
<li>תסת̇גרק תُלת אלמאל ומא תם מא יחמל</li>
<li>פאחת̇גת תאכרת אלי אן יפר̇ג אלבארי</li>
<li>ואמא מא ̇גרא הדה אלסנה פי חק סידנא</li>
<li>גאון יכון כסאו פהו שי יטול שרחה לכתרתה</li>
<li>ותואתרה ויעז עליי ויקבח דכר דלך מן</li>
<li>כל כסיל ועם ארץ ומלשין ורכיל ויועץ</li>
<li>רע ומן לא עלם להם באלרתב וחקאיקהא</li>
<li>ומא סמעוה דכל</li>
</ol>
                    
                        <h3>Recto, right margin</h3>
                    
                        <ol>
<li>עקולהם</li>
<li>ואתפק וצל פארסי</li>
<li>דכר אנה דאוודי מבית דויד</li>
<li>בן עם ראס אלגאלות ורכבוה</li>
<li>ורכב רכוב ע̇צים ופעל</li>
<li>אעמאל יטול שרחהא יתכלם</li>
<li>בזאיד ונאקץ ותאמל מא</li>
<li>אתפק לי בוצולה עקיב מא</li>
<li>תעלם ו̇גרא עלי עבדך</li>
<li>ואכוך מן אלצרות מא</li>
<li>לא תנחצר ואלדל ואלהואן</li>
<li>מא לא ינוצף ואנא סתום</li>
<li>אטום צאבר לחכם</li>
<li>אללה ועלי אעתקאד</li>
<li>מולאי אדונינו גאון</li>
<li>יכון כסאו וגהדו בי</li>
<li>אן אח̇צר מעהם</li>
<li>ואסמע מא י̇גרי</li>
<li>פי מ̇̇גאלסהם עלי אנהם</li>
<li>ויכרמוני פכרהת</li>
<li>דלך ולם א̇גיבהם</li>
<li>אליה ובל̇גתהם</li>
<li>וחמלת מנהם גמיע</li>
<li>מא אראדוה מן</li>
<li>אלדל ואלהואן</li>
</ol>
                    
                        <h3>Recto, top margin</h3>
                    
                        <p>חתי ארת̇גז לי</p>
<p>גמיע אליהוד אלמסאפִרין</p>
<p>ובעץ אהל אלבלד</p>
<p>ו̇̇גמיע מא ̇גרא</p>
<p>קד כُתב מנה</p>
<p>בע̇צה והו יצל</p>
<p>צחבתי אן שאלל[ה]</p>
<p>פי [מח̇צר] כביר</p>
<p>וחרִ[ת] [...]</p>
<p>עלִ[י ...]</p>
<p>פיה [...]</p>
<p>אלמ[...]</p>
<p>אלגזִ[ ...]</p>
<p>מן אִ[...]</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-AR-00048-00270/canvas/1">
                    
                    
                    
                        <h3>Verso</h3>
                    
                        <ol>
<li>אהל אלבלד פתעלם סידנא בדלך חתי יקף עליהא</li>
<li>אן שאללה ויעלם במא י̇גאובהם בעד דלך ואמא</li>
<li>אליועצים בעלי לשון הרע בן גמיהר וסאלם ו̇גירה פבדר מנהם</li>
<li>מן אלפעל ואלכלאם פי הדה אלנווّב שי יטול שרחה וגרא</li>
<li>עלי מן הדא אלשכץ מא לא ינוצף ואשר מא עמלוה האולי</li>
<li>אלזדים וקף ואחד צלא ודכר רשות אדונינו מצליח יחי לעד</li>
<li>פקאמו עליה הם מע אהל אלבלד ונהרוה ואלזמוה באלודוי</li>
<li>ברבים עלי פעל כדא וכדא ושי לא תוכל הארץ שאת</li>
<li>ומא אקדר ולא אחסן אצף למולאי חבה ממא ̇גרא ולכן</li>
<li>בע̇ץ אצחאבנא קד עאדו לא שך עליכם ויעידו וקד</li>
<li>תוגה חאמל הדה אלאחרף והו יעלם גמיע מא גרא אדא</li>
<li>סאלתה יכברך ותוצלה אי̇צא אלי סידנא יכון כסאו</li>
<li>ותזיל חשמתה ויסאלה סידנא והו יחדת במא יחפ̇ץ</li>
<li>וכדלך אי̇צא אנא אוכד עלי מולאי ומא אחתאג מע</li>
<li>פ̇צלה וצייّה אן יחסן לקא הדא אלשכץ והו אלשיך אברהים</li>
<li>בן מעטי אלתלמסאני ורפיקה אלשיך יוסף בן עזרה פאן</li>
<li>הם מן אגל אלביות ואלנאס מן אל̇גרב תם פי אלדין ואלכיר</li>
<li>וחסן אלמעאמלה ואלצחבה ואלעשרה שי יזיד עלי אלוצף ו̇טהר</li>
<li>מנהם ̇גוהד כתיר פי חק אלשריעה וחק שרי ישראל</li>
<li>ומקדמיהם ובאלכאץ פי חק סידנא גאון יכון כסאו פקד</li>
<li>נה̇צו פיה וא̇צהרו מנה שי כתיר ולם יחאשמו פיה אחד</li>
<li>ולם ידא̇גו פיכון מולאי יُעלם סידנא בדלך לינ̇טרהם</li>
<li>וילמחהُם בעין מא פעלוה ומא אחתאג אוצי מולאי פי</li>
<li>כראמתהם פי כל וקת ואלחלפאן עליהם אלי אלקאהרה ואלת̇גמל</li>
<li>מעהם אלי חית וצולי אן שאללה פהם ענדי במנזלה אהל</li>
</ol>
                    
                        <h3>Verso, right margin</h3>
                    
                        <ol>
<li>ערפת מולאי</li>
<li>דלך ליפעל פיה</li>
<li>חסן ראיה אלכרים</li>
<li>יכץ מולאי עזיז</li>
<li>נפסה אתם סלאם</li>
<li>וגמיע מן תחוטה</li>
<li>ענאיתה אתם</li>
<li>סלאם ותקבל</li>
<li>עני ידי סידנא</li>
<li>גאון יכון כסאו</li>
<li>לעדי עד</li>
<li>ותכדמה בא̇גל</li>
<li>סלאם ואדונינו</li>
<li>נשיא נשיאי הלוי</li>
<li>אגל סלאם ומולאי</li>
<li>אלחמדת אגל</li>
<li>סלאם ומולאי</li>
<li>נזר החבירים</li>
<li>אגל סלאם ומולאי</li>
<li>אלשיך אבו זכרי</li>
<li>אגל סלאם ואכי</li>
<li>אבו עלי ואולאדה</li>
<li>אגל סלאם וגמיע</li>
<li>אלאהל ואלאטפאל</li>
<li>מכצוצין אתם</li>
<li>סלאם ואלשיך</li>
<li>ר סבאע אתם</li>
<li>סלאם ושלום</li>
</ol>
                    
                        <h3>Verso, upside down</h3>
                    
                        <p>Right column</p>
<ol>
<li>[... ובט]חִוני</li>
<li>[מר' ורב' עלי נזר המשכ]ילים&nbsp;</li>
</ol>
<p>&nbsp;</p>
<p>Middle column (addressee)</p>
<ol>
<li>כבוד גדולת קדושת</li>
<li>העומד בשירות אדונינו יחי לעד</li>
<li>בר אבא מרי נתנאל הלוי ̄זל</li>
</ol>
<p>&nbsp;</p>
<p>Left column (sender)</p>
<ol>
<li>אחיו צעירו</li>
<li>יושם כפרו</li>
<li>חלפון הלוי בר</li>
<li>נתנאל ̄זל</li>
</ol>
                    
                </div>
            
        </section>
    </body>
</html>
