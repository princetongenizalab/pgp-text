
<html>
    <head>
        <title>Transcription of Letter: T-S 12.380</title>
    </head>
    <body style="max-width: 860px; margin: auto">
        <h1>Transcription of Letter: T-S 12.380</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00380/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">על שמך</span></li>
<li><span lang="he">כתאבי יאסידי ומולאי אטאל אללה בקאך ואדאם [עזך ותאיידך] וסעאדתך וצרף אלאסרא</span></li>
<li><span lang="he">ענך ברחמתה מן אלאסכנדריה יום מדכל אלמו[עד] אלמבארך אעאדה אללה</span></li>
<li><span lang="he">עלינא סנין כתירה וערפנא ואיאך ברכתה ומא תחב עלמה אן וצל כתאבך</span></li>
<li><span lang="he">ווקפת מנה עלי מא סררת בה מן עלם סלאמתך ודכרת אנפאד אלצרה צ[חבת] כלוף</span></li>
<li><span lang="he">בן חדיד וקד וצלת וקבצתהא לא עדמת בקאך ודכרת אנפאד אלצרירה אלדי וצלת</span></li>
<li><span lang="he">לך מן קבל בן נחום ואנא אנפדהא לך צחבה מן יצל מן אצחאבנא מסרע אן שא אללה</span></li>
<li><span lang="he">ואלמקטע אעלמתך דלך ומא דכרתה מן אמר כתאב יצל לך או גירה קד וצלת</span></li>
<li><span lang="he">לך כתב וגירהא וקבץ אלגמיע אלשיך אבו אסחק פארגו אנה אנפדהא אליך</span></li>
<li><span lang="he">&nbsp;ומא דכרתנא מן אמר יונה קד אעלמתה ודכר אן גמיע אלחואיג' חאצ'רה</span></li>
<li><span lang="he">&nbsp;אלא אלניל קד באעה ווזן מן תמנה מון אלתקבה ואלבקיה כאצד ומא אכרה</span></li>
<li><span lang="he">&nbsp;ען תסלימה ללשיך אבו אסחק אלא אמר אלוכאלה אלדי וצלת אלי אן יטלע ותכתב</span></li>
<li><span lang="he">&nbsp;ויסלם אעלמתך דלך ומא דכרתה מן אמר אבי עמראן אלמרגאני קד בלגתה</span></li>
<li><span lang="he">&nbsp;סלאמך ווציתך עלי אלכראריס וקד חמלהא מעה פי עשארי בקא והו אלי</span></li>
</ol>
                    
                        <h3>Recto, right margin</h3>
                    
                        <ol>
<li><span lang="he">אלסעה לם</span></li>
<li><span lang="he">יקלע מן הנא אללה יכ[תב]</span></li>
<li><span lang="he">סלאמתה וקד דכרו אן</span></li>
<li><span lang="he">תרכו מן סקליא אלמרכב</span></li>
<li><span lang="he">אלגדיד יקלע אללה יכתב</span></li>
<li><span lang="he">סלאמתה ואלעשארין</span></li>
<li><span lang="he">ג'פאו עליהא ואלגמיע</span></li>
<li><span lang="he">עלי אקלאע וכתבת סרעה</span></li>
<li><span lang="he">קראת עליך אתם אלסלא[ם]</span></li>
<li><span lang="he">&nbsp;ומולאי אלרב אחיאה אללה</span></li>
<li><span lang="he">&nbsp;אלסלם וגמיע מן תחוטה</span></li>
<li><span lang="he">&nbsp;ענאיתך אלסלם</span></li>
</ol>
                    
                        <h3>Recto, upper margin</h3>
                    
                        <ol>
<li><span lang="he">ותתפצ'ל תכץ עני</span></li>
<li><span lang="he">סידי אבי זכרי</span></li>
<li><span lang="he">אחיאה אללה אתם אלסלם</span></li>
<li><span lang="he">וקד תקדם מני אליה</span></li>
<li><span lang="he">[כת]אב נהאניה באל</span></li>
<li><span lang="he">מועד ולם ארי לה</span></li>
<li><span lang="he">גואב אר[גו] אנה</span></li>
<li><span lang="he">משגול פי שגל כיר</span></li>
<li><span lang="he">ותערפה אן וצל יהודי</span></li>
<li><span lang="he">&nbsp;מהדוי מן מאזר</span></li>
<li><span lang="he">&nbsp;יערף בנסים בן עטיה</span></li>
<li><span lang="he">&nbsp;והו שריך חסון</span></li>
<li><span lang="he">&nbsp;בן אסחק</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00380/canvas/2">
                    
                    
                    
                        <h3>Verso</h3>
                    
                        <ol>
<li><span lang="he">ומעה רצאץ וזית ובעץ מתאע וקד וצל לי מעה מן חסון בן אסחק כתב והו יאכד עלי פי מראעתה</span></li>
<li><span lang="he">וקד אוסק רצאנה עלי אלעשראוי מתעלק אליה ולי פי גמלתה ק' ד'י'נ' מן קבל חסון אדא וצלת</span></li>
<li><span lang="he">בקיה אלבצ'אעה אלדי בידה סלמתהא ולה מעה כתב מן קבל חסון וסאלתה אן כאן לאצחאבנא פי אלמראכב וסק</span></li>
<li><span lang="he">כתיר פדכר אן לם יכון לכם פיהא וסק אלא לבעץ מנכם וסאלתה אן כאן כאן(!) פיה לאסחק&nbsp;</span></li>
<li><span lang="he">בן כלף וסק פקאל לא וחלפתה עלי דלך פחלף אנה לם יכון לך פיהא וסק ואן וצלת אכתב בדלך</span></li>
<li><span lang="he">לחסון למאזר פאחב תעלמה דלך אללה תע' יגמע עלינא ועליך ועלי כל ישראל וכדלך סאלתך תעלמני</span></li>
<li><span lang="he">אן כנת בעת בקיה אלכרז ואן וצל כתאב סידי אבו סעיד ידכר אן לי פיה כמס קנאטיר פאחב תתפצל</span></li>
<li><span lang="he">ותעלמני ואברהים יכצכם אגמעין באתם אלסלם ושלום</span></li>
</ol>
                    
                        <h3>Continuation of main region, upside down</h3>
                    
                        <ol>
<li><span lang="he">וקד אנפדת לך אלמקטע צחבה אבו עמראן אלמרגאני</span></li>
</ol>
                    
                        <h3>Verso, bottom region, upside down</h3>
                    
                        <ol>
<li><span lang="he">לסידי ומולאי אבו יחיי נהראי בן נסים נ'ע' &nbsp; &nbsp; &nbsp; מן מחבה מוסי בן אבי אלחי נ'ע' כלילה</span></li>
<li><span lang="he">אטאל אללה בקאה ואדאם סלאמתה וסעאדתה</span></li>
</ol>
                    
                </div>
            
        </section>
    </body>
</html>
