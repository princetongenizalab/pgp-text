
<html>
    <head>
        <title>Transcription of Letter: T-S 10J29.5</title>
    </head>
    <body style="max-width: 860px; margin: auto">
        <h1>Transcription of Letter: T-S 10J29.5</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00029-00005/canvas/1">
                    
                    
                    
                        <h3>a</h3>
                    
                        <ol>
<li>כתאבי יאסידי ומולאי אטאל אללה בקאך ואדאם עזך ותאידך מן אלקודס</li>
<li>וחאלי סלאמה ועאפיה ושוקי שדיד אללה יקרב אלאגתמאע פי אכץ אלמוצע</li>
<li>ברחמתה וקד כאן נפדת כותאבי אליך בשרח טויל ובמא גרא מן גמי[ע]</li>
<li>אלאשיא ולם יצלני גואב עלי שי מנהא ארגו יכון שוגל בכיר וקלב[י]</li>
<li>משגול במא יתצל מן אלאכבאר מן אמר אסער וגיר דאליך ועיני</li>
<li>מתטלעה אלי כתאב יצל מנך בכברך וכבר מן ענדך אצאנהום אללה</li>
<li>וכבר סית אלאהל אבקאהא אללה ואבקאך עלי גמיע אצדקאך וקד</li>
<li>כונת ערפתך פי בעץ כותבי אני אחרמת פי סאיר אלריף ויום הושענא</li>
<li>עלי מן לבן אלחגאזיה ענדוה מן דינאר או דרהם או רחל או מעאמלהו</li>
<li>ועלי מן אכד להום וצולאת או כטוט או סעא בהם אלי צולטאן ועלי</li>
<li>מן תסבב להום פי אדיה ואנא כל עיד אגדד דאליך תערפהום מא קד</li>
<li>פעלתוה ואמר אלוכאלה אלדי עלי בן אלחוליבי אלוכיל גרא לי מעוה פי</li>
<li>חצרת סידנא אנשיא נט רח כל אמר וקאל מן יטמן ען אלאטפאל</li>
<li>וקולת לה אנא אטמן פי בית דין קאל מא להום ענדי שי גיר קפץ</li>
<li>כיאר שנבר אלדי כאן קד אנבאע דפעתוה אלי עמראן פי וקת</li>
<li>כוני במצר וקולת לה אנת תדרי מא ילזמך פי הדא ואתפקנא</li>
<li>עלי אנוה ינזל אלרמלה יכשף דפתרוה יביע אלכיאר שנבר ונחצור</li>
<li>פי מגלס אב בית דין ומא חכם בה אמצי תערפהום אני מא</li>
<li>תואנית ולולא מסיר סידנא אלי דמשק כונת קד אנגזת הדא וגירה</li>
<li>ואמר אלשאלה אדלי כאן רפעהא אלשיך אלזגאג מא תנתגיז אלא</li>
<li>מא אסיר אלי סידנא אלא דמשק תקול לה יטול רוחה קד ועדני באל</li>
<li>גואב עליהא קראת עליך אתם אסלאם ועלי מן ענדך אסלאם ועלי</li>
<li>אלפרנאס אלוי ועלי פרגון אלפרנאס והזמנים אסלאם ושלום</li>
</ol>
                    
                        <h3>(right)</h3>
                    
                        <ol>
<li>לסידי ומולאי אבי אלחסן עלון אלפרנאס בן יעיש</li>
<li>אטאל אללה בקאה ואדאם עזה ותאיידה וסעאדתה וסלאמתה ונעמאה</li>
<li>אסמעיל בן אברהים</li>
</ol>
                    
                        <h3>(left)</h3>
                    
                        <ol>
<li>מן מחבה עאלי לא עדמה אלפסטאט</li>
<li>יצל אן שא אללה עז וגל</li>
<li>אלחסין בן טאהר</li>
<li>דכאן אלעטאר ענד חמאם אלפאר</li>
</ol>
                    
                </div>
            
        </section>
    </body>
</html>
