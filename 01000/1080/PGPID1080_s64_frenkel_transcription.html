
<html>
    <head>
        <title>Transcription of Letter: T-S 13J26.22</title>
    </head>
    <body style="max-width: 860px; margin: auto">
        <h1>Transcription of Letter: T-S 13J26.22</h1>

        <p>Miriam Frenkel, <em>The Compassionate and Benevolent: The Leading Elite in the Jewish Community of Alexandria in the Middle Ages‎</em> (in Hebrew) (Jerusalem: Ben-Zvi Institute for the Study of Jewish Communities in the East, 2006).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00026-00022/canvas/1">
                    
                    
                    
                        <h3>Recto</h3>
                    
                        <ol>
<li>בשמ' רחמ'</li>
<li>אלדי נעלם בה חצרה מולאי וסידי אלשיך אלאגל אבן אלמנצור</li>
<li>אטאל אללה בקאה ואדאם עזה ונעמאה ומן חסן תופיקה לא</li>
<li>אכלאה געלני אללה מן גמיע אלאסוא פדאה וגיר דלך</li>
<li>תתפצל חצרה מולאי אלשיך אבו נצר בנגאז אלחאגה</li>
<li>וקבץ' תמנהא ואלגתהאד פיהא ותעלמני כיף כאן</li>
<li>אלחדית פיהא ותשתרי לי בתמנהא סכר טייב קדים</li>
<li>ותגלבה בל תמנין פי גלאף ותרסלה לי וכתאבה</li>
<li>צחבה בגמיע מא אוציתך עליה ואלמשבך אלדי</li>
<li>קד אוציתך [ א]ליהא אגתמע באבן אלעז בן בשר פאן</li>
<li>כאן קד אסתעמל שי כליה ואן כאן מא אסתעמל שי</li>
<li>פתתפצל חצרתה תסתעמלהא כמא אוציתך</li>
<li>מנעם מתפצל לא עדמתה ולא כלות מנה אבדא</li>
<li>ויא מולאי אלדי כנת קד אוציתך עלי ולמא כאן פי הדה</li>
<li>אליומין וצל כתאב אלמולאי צלאח אלדין כלד אללה מלכה</li>
<li>וקרי פי אלתגר בחצרה צאחב אלדיואן ואתבתה צאחב</li>
<li>אלדיואן ונאדא אלאמיר פכר אלדין אללה יבקיה מא אבקא</li>
<li>אלזמאן פי אלבלד אן לא יזן יהודי ולא נצראני אלא נצף אל</li>
<li>מכס לא גריב ולא מן אהל אלבלד וכרו אצחאבנא</li>
<li>בספר תורה המקודש ודעו ללסלטאן כלד אללה מלכה</li>
<li>ותתפצל ת[ מו]לאי פכר אלצנאיע ותקריה ען עבדהא</li>
<li>אפצל סלאם ותערפה עדרי אנני מא וגדת וקת לכתב</li>
<li>כתאב לה ותערפה בכאה ולא כאן מא יקדר יכרג ען</li>
<li>טבע אהל אלגרב והו פמא לה עדר ואנא פי כל וקת</li>
<li>מתשוף לאכבארה ומא נסמע בחמד אללה ענה אלא</li>
<li>כל מא יסר אללה יגעלה פי חיוז אלסלאמה ואלעאפיה וכדי</li>
<li>אדא ארסלת שי יכון אלמכזן אלשיך הבה אללה אלתאגר</li>
<li>אלטראבלסי וכתאבך יכתבה ואלחריר פי אלתגר גי[ד]</li>
</ol>
                    
                        <h3>Right Margin</h3>
                    
                        <ol>
<li>והו כאיר פלא</li>
<li>תשתרי שי ואנת עלי עין</li>
<li>מא תרא ואן וגדת ברניה</li>
<li>זבדה טייבה מן דיך פהי</li>
<li>תסוא פי אלבלד בתמאניה</li>
<li>ונצף אלעשרה ובעד</li>
<li>דלך אלראי ראגע</li>
<li>אליך פי מא תפעלה</li>
<li>מא תם אחד ישיר</li>
<li>עליך קראת עליך</li>
<li>אלסלאם ועלי אלמולאי</li>
<li>אלשיך פכר אלצנאיע</li>
<li>אפצל אלסלאם</li>
<li>ואלאגתהאד פי //ביע// דיך</li>
<li>אלחאגה ולא [ ]</li>
<li>אלא פי תקהא [ ]</li>
<li>וגואב אלכתאב</li>
<li>יכון סרעה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00026-00022/canvas/2">
                    
                    
                    
                        <h3>Verso</h3>
                    
                        <ol>
<li>יצל הדא אלכתאב אלמצר חמאהא אללה תע' יוסלם עבדהא</li>
<li>ללשיך אבו עלי מנצור בן אסחאק אלדמשקי נע' אבן אלמנצור ב[ן]</li>
<li>טאהר אלכהן [ ]</li>
</ol>
                    
                </div>
            
        </section>
    </body>
</html>
