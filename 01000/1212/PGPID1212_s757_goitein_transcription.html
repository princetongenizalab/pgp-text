
<html>
    <head>
        <title>Transcription of Letter: T-S 13J8.19</title>
    </head>
    <body style="max-width: 860px; margin: auto">
        <h1>Transcription of Letter: T-S 13J8.19</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00008-00019/canvas/1">
                    
                    
                    
                        <ol>
<li>אלמרוף (צ"ל: אלמערוף) באבן אלעריק עבדתה היפא בנת סלימאן ולדתמא מ....</li>
<li>בשמך רחמנא אלע.. ..</li>
<li>אעלם מולאי אלחבר אדאם אללה תאיידה ונעמאה וכבת</li>
<li>באלדל חסאדה ואעדאה אנני אמראה צעיפה גריבה וליס</li>
<li>לי אחד אשכו אליה חאלי אלא הקבה וחצרה סיידי אלחבר אגלהא //אללה//</li>
<li>וליס שכואיא א...בה סוי (?) גיר אנני אשרח לה מא טרא עלי</li>
<li>מן זוגי סעיד בן מעמר //אלקזאז אלמערוף בפהו בן ........// ודאך אנה פי בדאיה חאלי מעה כלאני</li>
<li>חאמל מד סאפר עני ובקית מנקטעה תם אנה ורד בעד מדה ואקאם</li>
<li>ענדי חתי חבלת וסאפר עני תם אני וצעת חמלי והו גאיב</li>
<li>ורבית אלצבי ומר ללצבי סנה מן בעד דלך קדם וטרא עלי אמר</li>
<li>בן אלזוקליה ושרדנא ען מואצענא וגינא אלי יאפא (?) וטרחני פי</li>
<li>אלבלד ומר ובקית צאיעה מנקטעה ופי בלד גריב פאחוגתני אל</li>
<li>צרורה פרגעת אלי אהל (צ"ל: אהלי) וקאסיית מנהם מן אלכלאם מא קד עלמה</li>
<li>אללה תבארך ותעאלא וכרגת וחדי וסאפרת וכשפת וגהי אלי אן בלת (צ"ל: בלגת)</li>
<li>אלי מצר ובלגני אן קד גא אלי מליג אלי ענד אכוה פכרגת קיל לי קד רגע</li>
<li>אלי אלשאם ורגעת אלי מצר ואלדי אסאל סיידי אלחבר אדאם אללה תאיידה</li>
<li>[[אלמעונה]] //אלמסאעדה// בכתאב מנה אלי אלשאם למן יחוגה עלי ועלי ולדה פאנה</li>
<li>קד בקי מתל אליתים וכל מן בצרה חן עליה ודמה פאן הוה אגא בי (?)</li>
<li>וחן עלי ולדה ואלא פיטלק סראחי פאני מא אואכדה בגמיע מא</li>
<li>עאמלני בה ואלא פאנא אסתחכם אללה עליה ליל ונהאר פאללה</li>
<li>אללה פאן עין עבדתך מתטלעה אלי מא אעול עליה אסאל אללה תבארך</li>
<li>ותעאלא אן יגיבני פי סיידי אלחבר צאלח מא אדעיה ואן יבלגה אפצל</li>
<li>איתארה אנה ולי אלאגאבה סריע אלקביל ברחמתה אן שא אללה</li>
</ol>
                    
                </div>
            
        </section>
    </body>
</html>
