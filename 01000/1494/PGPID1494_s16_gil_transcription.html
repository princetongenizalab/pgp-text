
<html>
    <head>
        <title>Transcription of Letter: T-S 10J11.12</title>
    </head>
    <body style="max-width: 860px; margin: auto">
        <h1>Transcription of Letter: T-S 10J11.12</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00011-00012/canvas/1">
                    
                    
                    
                        <p>....</p>
<ol>
<li>עטרה [ ]</li>
<li>האדיר האציל המהודר המוכתר בכתרי מהללים שלושה הוא</li>
<li>כבוד גדולת קדושת מרנא ורבנא ישועה הירא את יי מרבים</li>
<li>אשר יראתו ידועה וענותו מיודעה ובימיו יביא ישועה בן כבוד</li>
<li>גדולת קדושת רבנא יכין הידוע תאבת בן אלתאבת חסיד רוח יי</li>
<li>תניחנו קד עלם אללה סבחאנה ותעאלי מא אנא עליה מן כתיר אלשוק</li>
<li>לאדירנו ונכבדינו ואור עינינו יחייהו אלהינו יברכיהו בוראינו</li>
<li>פי חין וצול ולדי מרב אברהם מן חצרתה אלשריפה גא שאכר</li>
<li>דאכר נאשר גמילה ואיאדיה אלחסנה וכיף תעדוה אלמחאסן</li>
<li>ואן מע[י] אנהא ורתהא מן אבאה אלטאהרין אלאכיאר אלאבראר</li>
<li>פיכון לה יקירנו עוצי במתלי אן ינזלה ענדה וישד קלבה ויענא בה</li>
<li>כמא גראת עאדתה אלגמילה אלחמידה ולם יחוגה אלי אלכרוג עני אלא</li>
<li>אלדין ואלש[ד]ה אלשדידה וקד אכד מעה גובן טהור עמלה מעי פי אל</li>
<li>דאר פי גאיה אלטהארה ואלנטאפה [כד]ת וכהלכה ואסתקרץ תמנה</li>
<li>וקד כתבת לרבינו החבר החכם המובהק נזר ישורון והודם ותפארתם</li>
<li>[רבנ]ו מבורך חכם דורו כתאב בשרח אלאמור פנריד מנך אן תכון מעה</li>
<li>ובין ידיה פי אלחאל למא יראה מן צלאח אמורנא ותבאתנא ואדא לם</li>
<li>יתבתוני אהלי ואהל בלדי פי הדא אלמוצע וולדי יערפך מן צאיקנא פי</li>
<li>הדא אלמוצע יטלבה לנפסה ואללה ינצרנא עליה ויעיננא בפצלה</li>
<li>ורחמתה ואנא מא גפלת ולא אגפל ען אלדעא ליקירנו פי כל וקת</li>
<li>ויערפני איש לה מן אלאולאד לנפרח ונסר בהם ושלומך אדירנו</li>
<li>ונכבדינו יגדל לעדי עד ותערף לסידתי אלגלילה אהל סידנא אלנגיד</li>
<li>רוח יי תניחנו ואלרב רבינו סעדיה //וחמודה// יהי להם עם אבות עולם זכות</li>
<li>לברכה ומא אגפל ען אלדעא ללצגיר מנהם ואלכביר ואלרחמה</li>
<li>עליהם</li>
</ol>
                    
                        <h3>right margin</h3>
                    
                        <p>פי</p>
<p>כל</p>
<p>וקת</p>
<p>ואל</p>
<p>ידל</p>
<p>ותערף</p>
<p>לסידתי</p>
<p>אהלך</p>
<p>ושלומך</p>
<p>יקירנו</p>
<p>יגדל</p>
<p>אידהא</p>
<p>אללה</p>
<p>אנני</p>
<p>מא</p>
<p>גפלת</p>
<p>לעד</p>
<p>וכבודך</p>
<p>יגדל</p>
<p>ען</p>
<p>אלדעא</p>
<p>להא</p>
<p>אנא</p>
<p>וא[ה]לי</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00011-00012/canvas/2">
                    
                    
                    
                        <h3>verso (right)</h3>
                    
                        <ol>
<li>להדרת יקרת צפירת תפארת</li>
<li>אדירנו ויקירנו מרב ישועה היקר</li>
<li>הנכבד בן רבנא יכין החסיד הידוע</li>
<li>תאבת בן אלתאבת רוח יי תניחם</li>
</ol>
                    
                        <h3>(left)</h3>
                    
                        <ol>
<li>מני קרובו אוהבו ידידו המתפלל</li>
<li>המתפלל (!) תמיד בעדו סעדיה</li>
<li>החבר המשרת לאבות עולם</li>
<li>זכרם לברכה בן אברהם בר נתן נבע</li>
</ol>
                    
                </div>
            
        </section>
    </body>
</html>
