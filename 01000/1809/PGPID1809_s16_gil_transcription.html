
<html>
    <head>
        <title>Transcription of Letter: T-S 24.65</title>
    </head>
    <body style="max-width: 860px; margin: auto">
        <h1>Transcription of Letter: T-S 24.65</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00024-00065/canvas/1">
                    
                    
                    
                        <ol>
<li>בשמ רחמ</li>
<li>לי מדה טוילה מא קראת ליקירנו השופט</li>
<li>היקר אטאל אללה בקאה ואדאם תאיידה</li>
<li>וחראסתה ונעמאה כתאבא ולא ערפת</li>
<li>לה כברא מן גהתה בל ממן יצל פאסתעלם</li>
<li>חאלה פיכברני מא יטייב נפסי ויקר</li>
<li>עיני מן מגארי אחואלה ויסוני מא קד</li>
<li>אעתמד פעלה מן אלאטראח וקלה</li>
<li>אלאנצאף לכן הדא //אכס// אלזמאן ומוגבה לא</li>
<li>חילה אן עאתבתה טאל אלעתאב ואלזמאן</li>
<li>יקצר ען דלך לסרעה תוגה מוצלה ולא</li>
<li>שך מערפתה אכבארי ואחואלי ומא אנא</li>
<li>עליה ואן אכבר אלאסבאב אלמוגב מקאמ[י]</li>
<li>פי הדה אלבלדה מע כראהייתי דלך</li>
<li>כון בעץ אלאולאד באקי פי אלאסר באנטאכיה</li>
<li>ואנתטארי למן יצל ממן אלקלב מתעלקא</li>
<li>לנטרה ולמא מן אללה תעאלי בדלך ותפצל</li>
<li>בכלאץ אלטפלה ווצולהא שלום חמדת</li>
<li>אללה תע עלי אחסאנה מע עוד מן כ[אן]</li>
<li>אלאמל מת/ע/לק לעודה שלום ולם יבק</li>
<li>אלא חצרה שרנו אדירנו חתננו שר</li>
<li>בית ישראל אחסן אללה כלאצה וגמע</li>
<li>אלשמל בה פאנא מומל דלך ומרתגיה</li>
<li>וכיף לי לו תמכנת ומלכת אכתיארי אן</li>
<li>אכון מוצע אסטרי הדה מתשרפא בהדרת</li>
<li>[ה]נגידות תכון לעולם ומגדד אלעהד</li>
<li>בה ואלאסתנאד אלי כתפהא לכן אלמאנע</li>
<li>ען דלך נכב אלקלב ממא כאבדנאה</li>
<li>וקאסינאה ממא אלעוץ ענה מן אללה תע</li>
<li>וכתרה אלאכטאר פי אלבחר פי הדא אלאואן</li>
<li>לכני קנעת וגעלת עוץ דאך מכאתבה</li>
<li>אצדרתהא אלי אלחצרה אלעאליה אלמדכורה</li>
<li>חרס אללה עזהא ואלנעם ענדהא מא</li>
<li>אגני ענה פי איצאלה ואלניאבה עני ואן</li>
<li>כאן עלי מא עהדתה מנה ואלפתה ואן</li>
<li>כאן גיירה אלזמאן פלא חילה ואן האן</li>
<li>עליה אגאבתי ען הדה אלאסטר עאגלא</li>
<li>בדכר מא אחתאג אלי מערפתה מן גהתה</li>
<li>פעל דלך ווקופה עלי אלכתאב אלמדכור</li>
<li>ינביה עמא לא אחתאג אלי דכרה ממא</li>
<li>אלחאגה דאעיה אליה פעיני טאמחה אלי</li>
<li>אלטריק ווצול אלגואב אן כאן אלי דלך סביל</li>
<li>ואן כאן אמרא יקדח פיה פמא אכלפה</li>
<li>לאנני קד כנת אצדרת אליה כתבא עדה</li>
<li>אכדהא עלי יד אלשיך אבו אסחק אלחמדת</li>
<li>שמ צו ולם ירדני ענהא גואב ולא חילה</li>
<li>אלצבר עלי אלצדיק ולא פקדה ואכי</li>
</ol>
                    
                        <h3>right margin</h3>
                    
                        <ol>
<li>חאמל הדה אלאסטר</li>
<li>יעיד עליה תפאציל אלאמור</li>
<li>מא ליס פי אלוקת פסחה אלי</li>
<li>כתבהא ואותר מנה</li>
<li>אלנאיבה עני ענד גמאעה</li>
<li>אצחאבנא ואיצאל</li>
<li>סלאמי אלי מואלי אלשיוך</li>
<li>[ו]אלאצדקא ואלאחבאב</li>
<li>ותערפהם שוקי</li>
<li>אליהם וארתיאחי</li>
<li>אלי משאהדתהם</li>
<li>ווחשתי לבעדהם</li>
<li>ואללה יסבב אלאגתמאע</li>
<li>עלי אפצל חאל</li>
<li>ואיתאר במנה</li>
<li>ושני חמודינו ובן</li>
<li>אח[ו]תו מע כתר</li>
<li>אלשוק אלי[ה] יכצוה</li>
<li>אתם סלאם</li>
<li>ואופר תחייה</li>
<li>[ושלו]מו ירב נצח</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00024-00065/canvas/2">
                    
                    
                    
                        <h3>verso</h3>
                    
                        <ol>
<li>ל[י]קירנו ואהובנו כגק אוהבו ודורש שלומו</li>
<li>מרנא ורב יוסף השופט צדוק ברבי יאשיהו</li>
<li>היקר ישמר צור ישראל אב בית דין זקל</li>
<li>בן זקיננו מר אברהם הזקן נע חלקת מחוקקי</li>
</ol>
                    
                </div>
            
        </section>
    </body>
</html>
