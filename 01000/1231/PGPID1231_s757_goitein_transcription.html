
<html>
    <head>
        <title>Transcription of Letter: T-S 13J9.11</title>
    </head>
    <body style="max-width: 860px; margin: auto">
        <h1>Transcription of Letter: T-S 13J9.11</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00009-00011/canvas/1">
                    
                    
                    
                        <ol>
<li>אלממלוך יקבל אלארץ לפני הדרת מושב אד[ונינו</li>
<li>ירומם ויגדל ויחיה לעד וינהי //אנה// כאן קד אחצר</li>
<li>לפני הדרת מושבו ירומם רקעת תתצמן בעץ</li>
<li>שרח חאלה פכרג בעץ תלאמית סיידנא ודכר</li>
<li>ללכאדם ען מולאנא אנה ליס יתהיא לה אנגאז</li>
<li>אלחאל אלי בעד אלמועד וקד תקדם ועדהא אל</li>
<li>כרים באנגאז מא תצמנה עלמהא ואלכאדם</li>
<li>עלי חאל אלתלאף פי גמיע אמורה והו יסאל</li>
<li>מן אחסאנהא אן לא תגפל ענה ותלתפת לצעפה</li>
<li>ולקטעתה אלתפאת אן כולי פקד וצלת אלסכין</li>
<li>אלעטם ואשד מא עליה אמר הדא אלמדאיין</li>
<li>וכונה מן אטראף אלנאס והו מעדור ואנא אל</li>
<li>טאלם לה ולנפסי ומא אלומה וקד וקעת מעה</li>
<li>בעונותי הרבים ואלגאיה פי דלך ענד אגתמא[ע</li>
<li>אלמולי באלרייס אלגליל מרנו ורבנו אברהם //הרב הגדול// ירום</li>
<li>הודו ויגדל כבודו ינהי אלמולא לה מא קד צח</li>
<li>ענדה מן אלאחואל אלכאדם יסאלה פי תחציל</li>
<li>סתין דרהם מן אי גהה אן כאנת ותסייר ורא</li>
<li>אלגרים וסואלה [[אנה]] //באן// יקסט אלמבלג עשרה</li>
<li>דראהם פי כל שהר פהו טלב דלך למא עלם</li>
<li>אלחאל ואשתהר לה //פי אנאפה מן אלעסרה(!)// פאן אלשטר אלדי בידה</li>
<li>תקסיטה עשרין דרהם פי כל שהר ויועד</li>
<li>בנקד אלסתין דרהם קסט סתה אשהר פאן</li>
<li>אנפעל דלך וכאן תם מסעאדה מן אללה בזכות</li>
<li>סיידנא פאן אלאמר יהון וינדפע אלחאל אלי בעד</li>
<li>פסח אנשא //אללה// פדלך יכון בסעאדה סיידנא ובזכות</li>
<li>ואלדה זצל אנהי אלכאדם דלך בעד תקביל</li>
<li>קדמיהא ושלומה של הדרת אדונינו הקדושה</li>
<li>תגדל ולעד אל תדל נצח סלה אמן</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00009-00011/canvas/2">
                    
                    
                    
                        <h3>Verso</h3>
                    
                        <ol>
<li>פי ראובן עליה שטר חוב [</li>
<li>והו עדים אלופא ומא לה מא יקתאת בה לא</li>
<li>הו ולא עאילתה חתי אנה לו מכן לחלף</li>
<li>לכצמה שבועה חמורה באן מא לה ולא</li>
<li>ימכנה ואן בעץ אלקות ואלכלף מא ביעינה</li>
<li>פיהם אלא גירה וכצמה ביצגטה וירפעה</li>
<li>לנימוסי גויים אנה אקר לה קד יכון אלם</li>
<li>ויעתקלה ולא ילתפת לחכם שריעה ישראל</li>
<li>ואן הו אנכר פקד ילזמה אלקאצי בשבועה</li>
<li>פיתקי אלעונש יורנו הל [[אנ]] אדא תעדא אלכצם</li>
<li>אלמתעדי ורפעה לנימוסי גויים הל יבאח לה</li>
<li>אן יחלף אן לא חק לה ענדה בהדא אלחכם</li>
<li>ויכון מכלץ אם לא והל ילזם אלדין ענד מא</li>
<li>אשתהר //לה// חאל אלמדיון ועלם חקיקת</li>
<li>עדמה כאן יסייר ורא אלכצם אלאלם ויקול לה</li>
<li>אן אנת רפעתה לנימוסי גויים לא חק יבק לך</li>
<li>ענדה וילזמך //פי שרע ישראל// כית וכית יורינו רבינו ושכרו</li>
<li>כפול מן השמים</li>
</ol>
                    
                </div>
            
        </section>
    </body>
</html>
