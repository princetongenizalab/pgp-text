
<html>
    <head>
        <title>Transcription of Letter: T-S 13J7.28</title>
    </head>
    <body style="max-width: 860px; margin: auto">
        <h1>Transcription of Letter: T-S 13J7.28</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00007-00028/canvas/1">
                    
                    
                    
                        <ol>
<li>לקי'</li>
<li>ס]לאם אללה תע' וברכאתה ואזכא תחיאתה</li>
<li>עלי מולא אלגליל אלמוופק אלסעיד אלשיך</li>
<li>מכלוף אדאם אללה בקאה וחרסה ותולאה ומן</li>
<li>חסן אלתופיק לא אכלאה ויגמע אלשמל</li>
<li>בראיאה פי מקר רחמתה קריב גיר בעיד</li>
<li>אלסלאם אליך מן מחבך ר יהודה אסד ואלסלאם</li>
<li>איצא עלי אלאכת אלסעיד (צ"ל: אלסעידה) אלמוופקה אלסעידה</li>
<li>..... אדאם אללה בקאהא ויגמע אלשמל בראיאהא</li>
<li>פי מקר רחמתה ואן יא אכתי לא תחמלי הם מן גהת</li>
<li>אלכרא ואלגפר ואלנפקה איש מא נא... כלפה אנא</li>
<li>נעטי ענך ואנא כתבת מתל מא פי הדא אלכתאב</li>
<li>קבל אלפסח וקלת לך אנך תקומי תגי עלי איש אנך</li>
<li>מא גיתי מע ר יהודה אלאשכנזי כנת גיתי טייב</li>
<li>ואן יחנא חאמל הדא אלכתאב קאל לאבו כליפה אנה</li>
<li>יגיבך פלא תעווקי נפסך ען אלמגי אי מן גא מן אליהוד</li>
<li>תעאלי (?) ואן יא שיך מכלוף תעלם מא להא אלא אללה</li>
<li>ואנת פאנך תהם פי זהור ותרסל להא מע אול מן</li>
<li>יגי מן אלגמאעה ויכון כאטרהא טייב איש מא גא</li>
<li>עליהא נחנא נזינה ענהא ואיצא יא שיך מכלוף מן</li>
<li>אחסנך תטאלב אבראהים כר...א ותבצר אן כאן</li>
<li>ר נתן אכד שי אסתכמל אנת אלבאקי מנה יקול לה</li>
<li>ביקול לך אבו כליפה מא כאן הדא אמלה מנך ולא</li>
<li>חסב אנך תחוגה אן יטאלבך ואן מסעודה בתסלם</li>
<li>עליך ועלי אמך וכלי אמך תסלם להא עלי סארה אמראת</li>
<li>אלמגבון אבראהים ותקול להא כאטר מסעודא כלה</li>
<li>והי פי אלליל ואלנהאר עלי מא גרא ואן שא אללה יכלף</li>
<li>עליכי בצבי ללחיאה ואן יא שיך מכלוף אלחריר כל רטל</li>
<li>בקט מא אלתיקת לך פיה מצלחה חתי יגי אלחריר אל</li>
<li>גדיד ואשתרי לך ואן תרסל תערפני איש כאן מן אמר</li>
<li>ר נתן איש גראלה מע אלגמאעה וערפנא פי חין נייתה</li>
<li>ביסכן אן כאן ירגע ללקדס אן יסכן פי גזה ואלסלאם</li>
<li>אלתאם עלי ר שלמה זכרי ואן אלספרה נא.י.א עליהא</li>
<li>גאבת קצ אכצר איש מא רסמת חתי נפעל אמא נביעהא</li>
<li>או נרסלהא ואין איש מא אכדת מן בר יונה אשתרי לי</li>
<li>מגפר אביץ [[מתל]] שגל אלקדס וארסלה צחבת זהור</li>
<li>ואן מן אחסאנך מא לנא חאגה ענדך אלא זהו פאן כאן</li>
<li>מא בתלתקי אחד יגי מן אלגמאעה כלף כאטרך אנס</li>
<li>וגיבהא ותעאלי אסתסוק לך חאגתך ותעבך יצל לך</li>
<li>לאן אכתהא מא בקי להא צבר עליהא מן וקת ופאת</li>
<li>אבראהים ואן וצית אלערל חאמל אלכתאב יגידהא</li>
<li>ו[צ]הריהא מן כיאר מן יכון בעד אלסלאם עליך ועלי</li>
<li>זהור ועלי בנתהא ועלי ואלדתך ועלי גמיע מן יחיט</li>
<li>בה עלמך אלכרים ושלום</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00007-00028/canvas/2">
                    
                    
                    
                        <h3>Verso</h3>
                    
                        <ol>
<li>יצל ללקדס אלמחרוסה ליד אלשיך מכלוף אלמגרבי</li>
<li>אלדי פי דאר ר נתן סט</li>
</ol>
                    
                </div>
            
        </section>
    </body>
</html>
