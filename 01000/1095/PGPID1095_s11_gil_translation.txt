recto

מכתבי, אדוני ורבי וראשי ונכבדי, ייתן לך אלוהים אריכות ימים (נכתב) בא' בניסן, מקירואן. שלומי טוב ואני בריא, תודה לאל.
ומה שרצית לדעת, אצלנו: הגיעו לי באונייה הראשונה כמה משואים ואחר כך באתי אני ומצאתים במחסן
ולא מכר מהם אדוני אבו אלחי בשבילי בעת שיירת החג' כלום, חוץ מהמשאוי שהיה (בשותפות) ביני ובין אחי, ייתן לו אלוהים שלום, כי 
הגיעו אלינו ג' אוניות, אוניית הקאיד' הנכבד, ואוניית אבן אלקסטלי ואוניית אבן אלבראר, זו שאני נסעתי בה; הגעתי
ומצאתי שלא מכר בשבילי כלום, והיה הדבר קשה עלי מאוד. הגעתי אל הסחורות שלנו, והן עומדות, אין מי שימכור משהו אף לא בעד דרהם אחד. לא
מכרתי אלא משאוי אחד מן הפשתים הטובות למועד ק"נ ועל סמך זאת לקחתי הלוואה וקניתי קצת שמן, מחירו
מו' ורבע ושמינית עד ז' ואחסנתי אותו. השמן אצלנו בזמן הזה מז' וחצי עד ז' ורבע. הסיבה שעליתי לקירואן
בזמן הזה אך ורק מפני עוגמת הנפש והלב בגלל עצירת השוק. אני מקווה לאלוהים שהשווקים יזוזו אחרי הפסח ונסדר
למכור כפי שיעניק אלוהים, ולקנות כפי שיתן אלוהים בלבי, ואני מקווה שייתן בלבי דברים שהם לטובה. הפשתים הבוציריות
אצלנו מט' וחצי עד ז' דינרים הקנטאר; האשמוניות מו' וחצי דינרים עד ד' וחצי; המלאל הטוב 
הישן מקק"פ עד קק"ע והאחרות מקק"כ עד ק"ק. לידיעתך, ומה שרצית לדעת על מחירי התבלינים:
פלפל כ"ב; שרף כ"ה; עץ אודם מחודש מי"ח עד כ'; נשדור ג' מנים : ושמינית מנים בדינר; …בדי המשי עם רקמות שוליים י"ד;
מיץ(?) פ', ואינו נמכר. מוסק ד' וחצי; קמפור ס"ב; ניל כרמאני סביב מי .... ו' דינרים המן; הטובה ז' דינרים המן…
דינר המן. הלכה חסרה, ואין לה מחיר שאכתוב לך אותו. הניל העמתאני המשובח מכ"ה עד כ'. ועוד אודיעך, אדוני ורבי,
יעזור לך אלוהים, שביקשתי את חסדו של אלוהים יתעלה והתיישבתי במהדייה, מפני הידיעות מעירנו…
על מסים מיוחדים ומס הגולגולת; אל ימחל אלוהים למי שעשה זאת ולמי שפוגע בבריות. אקווה מאלוהים לאחרית טובה… (אני מצפה למכתבך)
אדוני ורבי, ויקראוהו לי. אין לי דבר לכתוב לך, אדוני ורבי, יתמיד אלוהים את גדולתך…
על כל המתרחש אצלי, אלא שכתבת אותו מכתב והזכרת, ואני מקווה מאלוהים שיבוא מכתב ממך (על)
הידיעות שהגיעו מכם. אסדר למכור אחרי החג, ברצון האל, ולקנות מה שייתן אלהים בלבי… (ולשלוח)
באונייה הראשונה ברצון האל. מיטב דרישות השלום לך, אדוני הנכבד והנעלה, ולאדוני אבו אלפצל ולאדוני… 

recto, right margin

ולאדוני אבו סהל
מיטב דרישות השלום ולאדוני
אבו סעד מיטב דרישות השלום,
ולמי שנתון לדאגתך, אדוני ורבי, 
מיטב דרישות השלום. לא ראיתי ממך,
אדוני ורבי, יעזור לך
אלוהים, בשנה זו
מכתב, וכאב לי
הלב, אקווה שאתה עסוק
בדברים טובים; ועקב שלום. אדוני,
לאדוני אביך
ייתן לו אלוהים שלום, מיטב
דרישות השלום.

verso

ותמסור מיטב דרישות השלום לאחי סלאמה והודע לו שלא מכרתי את המשאוי שלו שהיה עמי עד הזמן הזה… (אמכרנו)
יחד עם הסחורה שלי, ברצון האל, ואקנה בו מה שייתן בלבי אלוהים ואביאנו עמי, ברצון האל. ולבניו ולנמצאים סביבו, דרישות שלום…

verso, address

לאדוני ורבי ומרי ונכבדי, יתמיד אלוהים את גדולתו ואת כבודו ואת עזרתו ואת אושרו, אבו אלפרג' יוסף בן יעקוב בן עוכל נ"נ; 
מהארון בן יוסף אלגזאל נ"נ, המודה לו ואוהבו; יגיע לפסטאט, ברצון האל. 
(בכתב ערבי:) הגיע בתשעה בחודש רביע ב, שנת 418.
