
<html>
    <head>
        <title>Transcription of Letter: T-S 10J16.17</title>
    </head>
    <body style="max-width: 860px; margin: auto">
        <h1>Transcription of Letter: T-S 10J16.17</h1>

        <p>A. L. Udovitch, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00016-00017/canvas/1">
                    
                    
                    
                        <ol>
<li>כתאבי אטאל אללה בקא מולאי אל שיך ואדאם תאידה וסלאמתה</li>
<li>ונעמאה וכבת אעדאה לח' בקי מן אב יהפך לשמחה בעד אן</li>
<li>תקדמת כתבי אליך צחבה ברוך ארגו וצולהא אליך אעלמתך</li>
<li>פיהא אן וצל מרכב מן אל מהדיה ואלי אלסעה לם יצל אחד</li>
<li>מן אטראבלס ולא מן ספאקץ ואנא טול נהארי עלי אל בחר</li>
<li>פארגו מן אללה לא יקטע רגאנא מן רחמתה וקד אנפדת לך</li>
<li>צחבה כתאבי האדי כתאב אבו סהל עטא וכתאב נסים</li>
<li>וקד כנת אכדת לך מן גמלה אל כאפור אל ואצל רבע מן ולם</li>
<li>יוחתסב עליך לא נקץ ולא מאונה אלי וצול אלשיך אבי עמראן</li>
<li>תערפנאה צורה אל חאל פקאל ואללה לא אכד מא יוחתסב</li>
<li>עליה אל נקץ ואל מונה וקד נקץ גמלתה נחו כח דרהם</li>
<li>דינרין ותלתיי אעלמתך דלך וקד דכר אל שיך אבי עמראן</li>
<li>[אנה] תרך אצפה אלדי אשתרא לי בידך פנחב מנך לעל</li>
<li>תעידה לצאחבה ונתרכו לה אמא קירט או קירטין כיף מא</li>
<li>ראיתה לאני קד אשתרית תם דכרת ביע חואגיך ואצלאח</li>
<li>אלדאר ואנא ואללה פי האדא אל וקת תחת מא יעלמה אללה</li>
<li>[מן] שגל אל סר ותעלק אל קלב אסלה אל פרג' ברחמתה ואעלמך אן</li>
<li>וצל פי האדא אל אסבוע מרכב אנדלסי מן אנדלס</li>
<li>מן דאניה פיה גמאעה מן אצחאבנא מכתאר אל חלבי</li>
<li>ודאוד בן סמחון (?) וולד בן לכתוגי ואבן אלשראבי ולא ידכל[ו]</li>
<li>אל מהדיה גמלה וליס ענדהם כבר ופיה חריר אן כתיר</li>
<li>ובצאיע אן כתירה ווצל מן בלד אל רום מן ג'נוא וגירהא</li>
<li>מראכב וידכרו אן יצל מן אנדלס ג' מראכב גיר האדא</li>
<li>אעלמתך דלך ואל זית אל חאר לעל</li>
<li>תנפדה אלי מע מן</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00016-00017/canvas/2">
                    
                    
                    
                        <h3>page b</h3>
                    
                        <ol>
<li>יצלח או אתרכה למן יגי פי אל כליג לאן אל וקת קרב וקד קרית</li>
<li>כתאבך עלי זוגה עואץ נע' והם שאכרין כתיר</li>
<li>ואל שיך אבי עמראן מע שריכה תחת וקפה אללה יצלח חאלה</li>
<li>וחאלנא וקד אנפדת אליך צחבה מימון גלאם מולאי</li>
<li>אל שיך אבו אל בשר אזהר אל מקטע אלדי לך ארגו</li>
<li>וצולה אליך וקד דכר אל שיך אבי עמראן אן דפע לך דינרין</li>
<li>וקאל אדפע לי אל כאפור אלדי למולאי ראגאי אדפעה</li>
<li>לה [א]עלמתך דלך ולעל תנפד לי אלורד מרבא אלדי דכר</li>
<li>אל שיך אבי עמראן אנה תרך אל זגיר ענד בן טיבאן</li>
<li>תכתץ אפצל אלסלאם ונסים חפצה אללה אל סלאם וקד דפעת</li>
<li>כתאבך למולאי אל שיך אבו אל חסן והו יכצך באלסלם</li>
<li>ו[אלכ]בירה תכצך באלסלאם</li>
<li>ותקרא סלאמי על מולאי אל שיך</li>
<li>ר' ישועה ותעלמוה [שו]קי אליה</li>
<li>ושלום</li>
</ol>
                    
                        <h3>upside down</h3>
                    
                        <ol>
<li>מולאי אל ואלד רבנו נהראי ביר' נסים זל' שאכרה נתן בן נהראי נע'</li>
<li>אטאל אללה בקאה ואדאם תאידה</li>
</ol>
                    
                </div>
            
        </section>
    </body>
</html>
