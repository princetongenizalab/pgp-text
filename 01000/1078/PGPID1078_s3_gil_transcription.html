
<html>
    <head>
        <title>Transcription of Letter: T-S 13J26.18</title>
    </head>
    <body style="max-width: 860px; margin: auto">
        <h1>Transcription of Letter: T-S 13J26.18</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00026-00018/canvas/1">
                    
                    
                    
                        <h3>Recto:</h3>
                    
                        <ol>
<li>מא אכליה מן אלברכות אלצאלחה גם לארז האדיר כגק מ׳ור׳ דוסא ישמרהו קדושנו וייי ישמע</li>
<li>בעדם כל תפלה ותחנה ודכר אן אלכתאב אלדי אלי מולאיי אלשיך אבי אלחסן מ׳ דויד ביר׳ עמרם</li>
<li>יזכר באלפי ברכות לם יצלה וסאני דאך וקד [שה]ד אללה תעאלי צדר מנד חואלי אלכ׳ יום וארגו</li>
<li>אנה אלאן קד וצלה וגמלה אנא אתוקע כתאבה פי הדא אלאסבוע פאן דכר וצולה ואלא كتبت</li>
<li>עוצה ואצדרתה ודכר צלאח חאל עלון מע מולאיי אלוייס אכי אדאם אללה תאיידה וסרני דלך לא</li>
<li>ללמדכור אעני אלחבר בל לאכי לאנה בכצומתה לה יגעל לה סוק ויקים לה עצבייה ואנא אעלם</li>
<li>אן מע עלם גמאעה בעזלי לה יכתר אלקאל ואלקיל וארגו אן נכפא צדאע פליס ואללה אלעטים פי</li>
<li>קלבי סעה לדאך ולא אלזמאן יוגסד לעדה וגוה פאי שי אמכן מן סיאסה אלבאבה תסאס</li>
<li>ויחקק ענד מולאיי אלרייס אלאך יאריך צור חייו אנני קד ראית אדייה סרי במא יקים גאהה פי אלבלד</li>
<li>ופי דון הדא כפאיה ודכר חאל אלקדור ואנהא תגי בה אלדנ&lt; וקד כנת ערפתה אנני קד כתבת אלי</li>
<li>סיידי אבו אלכיר צדקה בן שרדאנא حرسه الله יסתעמל לי עלק דכרתה לה בתניס ואלחאגה</li>
<li>אליה אכתר מן אלקדור פידפע מא מעה אליה ומא לעלה קד אנצאף אלי אלג׳ דנ&lt; ורבע ויאכד מנה</li>
<li>כתאבה אליי ויחתה עלי נגאז אלחאגה ויוציה בגודתהא ורפעתהא חסב מא וציתה וארגו אן</li>
<li>יחצל מן גהה אלשיך אבי מנצור יחייהו צור שי פינצרף פי אלחואיג אלדי יערפהא ואלשאלות ומא</li>
<li>דכרתה לה מן אל[[גמלה]] //דפאתר// יגהד פי תחצילה אי מא אתם מנה ואלי הדה אלגאיה לם יצל //[ב]גמלת[ה]// אלשי</li>
<li>אלמכתץ באצחאבנא אלמקאדסה נטרינון רח׳ מן צור בל נצפה וליס יקסם דון אן [יכון?]</li>
<li>ואדא קוסם חקה מנה חאצל פלא ישגל קלבה ואלתאבות אלדי דכר חאלה לם יצל אלי הדה</li>
<li>אלגאיה ודכר חאל אלשיך אבי אלסרי נט׳ רח׳ ומא ורדה פי מענאה מן מנזלה ומתל דלך</li>
<li>ורדני וקד כתבת אליה באכד מא אמכן וארגו אן יקבל ולו אנה עלי ראיי מופק לגלס פי</li>
<li>ביתה לאנה רגל שיך וקד קלת נהצתה וליס תם חאגה תדעוה אלי אלתבעיד אלדי</li>
<li>יריד ירתכבה ואנא ועצת ייי היא תקום אואצלה פי אלמעני בכל ממכן וייי הוא</li>
<li>הטוב בעיניו יעשה ואלמדאסאת אלדי סאלתה אן יחצלהא יהתם בהא וישתרי</li>
<li>איצא מנהא ללצביאן אחיאהם אללה ואלצרה אלתי ענד אלשיך אבי נצר ادام الله عزه</li>
<li>יוציה בתרכהא ענדה אלי אן אכאתבה בחמלהא ויערפני כם יסוא קנטאר</li>
<li>אלארגואן באלמצרי וכם יסאוי אלכ{ת}אן אלמצרי כל ג אמנא פלעל אן ישתרא בהא</li>
<li>שי יעוד פייד ולו תחקיק אלדינאר יחמל וקת אנפתאח אלבחר ופי הדא אלאסבוע</li>
<li>[[סאר מן]] //וצלא// אלי אלרמלה מולאיי אלקאידין אבו אלפוארס קחטאן ואכיה אבו עלי חסן</li>
<li>אדאלסת&lt; ותוגהא אלי מצר למהמאת להמא ומעהמא קאידין אכרון גמיעהם</li>
<li>[ ]אח [ ] אלי מולא[י] אל[ ]אל [ ]</li>
</ol>
                    
                        <h3>Right Margin:</h3>
                    
                        <ol>
<li>דאר אלברכה יצל [ ]</li>
<li>ואללה תעאלי ינפעה [ ]</li>
<li>וכתבה לא יוכליהא עני בדכר</li>
<li>אכבארה ואחואלה פאנה</li>
<li>יונסני وكان بعد هذا سير اليه</li>
<li>ان شاء الله . . .</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00026-00018/canvas/2">
                    
                    
                    
                        <h3>Verso:</h3>
                    
                        <ol>
<li>בה אעני אלחבר ויקול לה //עני// אנה רגל גיר צאבט לאמרך וקד צגרת ממא אסדד חאלך ואחמל</li>
<li>אלנאס לאגלך עלי כתפי ויגב אן תטהר אלאעתפי ותגלס מכובד בביתך אלי אן ינטר מא יפעל פי</li>
<li>מענאך וגמלה אן אלדניא מא ארידהא מע אלבלא אלדי הודא אלקאה מן תכבט הדא אלרגל</li>
<li>ואדא קובל באלקביח קיל הדא צאחב פלאן וקד פעל בה וצונע פתקדח פי גאהי וינתלם</li>
<li>ערצי ואתאלם איצא לה ואצלח מא אראה גלוסה פי ביתה ומא אריד לא כניסה ולא סוק</li>
<li>ועלי אנה בסו ראיה כרב אלכניסה וכל מן יגי אליהא יבאעדה בגיר שי יוגב פינצרף פיציר</li>
<li>אולא עדוי תם אנה יתסבב פי כלו אלמוצע מן ציבור ושיוך [[וכאן]] //וכם// אלקא מן אלמאר ואלגאיי</li>
<li>ענד קולהם כניסה אלשאמיין כראב בסו תדביר מקדמהא ואלכניסה אלאוכרי עאמרה בחסן</li>
<li>סיאסה מקדמהא ללנאס והו חק פכם אחמל ולית לם יכון כל יום פתנה ומחנה תגיני</li>
<li>חתי אן כאפה שיוך אלבלד קד נדו עני וקאטעוני ולקיוני פי באבה כמא ירי אלעאקל אלמות ולא</li>
<li>יסמעה פי נפסה וליתה תגמל אלמדידה אלתי פיהא מולאיי אלרייס אלאך יחייהו אלהינו פי אלבלד ולם</li>
<li>יפעל מא פעלה ועלי אנה אדאם אללה תאיידה אעני מולאיי אלרייס אכי ישמרהו צורו</li>
<li>קד אעתמד מנד עבר אלפראת אלי מצר אי מכאן חלה אהאן פיה כל צאחב לי וצדיק</li>
<li>ועאמלה במא קד אשתהר ומע הדא פיתעיין עליי מראעאתה וחמל מא ירד מנה עלי</li>
<li>כל וגה אד לא אולי בדאך מני ואללה תעאלי יחרסה מחסן ומסי וליס יגב אן יופקה עלי הדה</li>
<li>אלסטור [. . . . . . . . . . . . . . . . . . . . .] והמקום יכאפיני עלי מא اريد</li>
<li>לה מן אלכיר ופי דון הדא כפאיה ומע גמיע מא דכרתה פלא יעתקד עלון ולא גירה אנני</li>
<li>אסמח כצימא ילחקה ולא צראה כי הוא אחי בן אבי ואמי ואילו שיבר עצמותי והו אלמכיר</li>
<li>פי מא יעתקדה פיי ודכר حرسه الله צמאן בן שכניה אלסוק וחוס שלום אן אצמן קט שי לישראל</li>
<li>פיה תעלק וקד קלת פי אלכתאב מא אריד לא סוק ולא כניסה וקד תקדם פי מעני עלון מא</li>
<li>יכפי ואלכניסה ואלסוק בין ידי אליהוד יפעלון באלגמיע מא יכתארוה ולית אמכני אן אתכלץ</li>
<li>מן אלצרות אלבאקיה אלתי אנא פיהא ואמא תאבי כתיר מן אלנאס אן יאכלון לחם מן יד אלחבר المذكور</li>
<li>פלם אבקי עלי נפסי אד עזלתה ען דאך חגה ינטרון מא יכתארוה יפעלוה וייי יורים</li>
<li>הדרך הטובה והישרה ופי הדא אליום וצלת נסכה אלפתוי וראיתה חרפה וקלסה אלי אבעד</li>
<li>אלגאיאת ואלנהאיאת ומא יצלח להדא אלזמאן אלמדבר אלא מן הדה צורתה והו אלדי</li>
</ol>
                    
                        <h3>Right Margin</h3>
                    
                        <ol>
<li>יעיש ויאכל כבז אוי לו לדור</li>
<li>ווקפת עלי מא דכרה פי מ[עני]</li>
<li>דאר צמח ומא ערפת[ה]</li>
<li>אלכבירה אלכירה אכת אלש[יך]</li>
<li>אבי כתיר حرسها الله ורחמה</li>
<li>ואכתרת להא מן אלאדע[יה]</li>
<li>אלצאלחה ואלמוצע קד ד[אע]</li>
<li>עלי [ ]</li>
<li>בה אזיד מן מאתי [ ]</li>
</ol>
                    
                </div>
            
        </section>
    </body>
</html>
