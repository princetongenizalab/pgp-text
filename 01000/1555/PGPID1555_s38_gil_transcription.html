
<html>
    <head>
        <title>Transcription of Legal document: T-S 10J4.11</title>
    </head>
    <body style="max-width: 860px; margin: auto">
        <h1>Transcription of Legal document: T-S 10J4.11</h1>

        <p>Moshe Gil, <em>Documents of the Jewish Pious Foundations from the Cairo Geniza</em> (Leiden: Brill, 1976).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00004-00011/canvas/2">
                    
                    
                    
                        <ol>
<li>בשרח</li>
<li>נקול אנו הזקנים הישרים הכשרים החתומים למטה אננא קד אמצינא</li>
<li>ורצינא באן נחכר אלסאחה אלתי פיהא אלביר אלמעין אלדי בדמוה אלדי</li>
<li>עלי אלטריק אלמגאורה ללכניסה אלמעמורה אלמקאבלה לחצנהא ובסתאנהא</li>
<li>מדה תלתין סנה //לפלאן// במא מבלגה מאיה //ותמנין// דירהם כל סנה סתה דר ליעמרהא במא</li>
<li>יסהלה אללה סבחאנה לה מן רזקה ופצלה וכרמה ותבקא לה ולולדה מן בעדה</li>
<li>טול הדה אלמדה ותעוד ללהקדש עלי אלחכם אלאול אלדי כאן אקדשהא</li>
<li>כבוד גדולת קדושת מרנו ורבנו זקינינו וגדולינו ישעיהו הלוי החכם הנבון</li>
<li>בר כבוד גדולת קדושת שרינו וגדולינו חשובינו מישאל החכם והנבון</li>
<li>זכר צדיק לברכה ופעלנא דלך רוצינא בה למא פיה מן אלחט ולמצלחה</li>
<li>אלאנס אלכניסה ולמגאורתהא בלעמ/א/רה למן יצלח פאתפק ראינא אנו עלי</li>
<li>אחכארהא ללשיך אלנגיב כבוד מר ור אברהם הלוי הזקן הנכוד עטרת הלוים</li>
<li>תאות השרים רצוי הגאונים הרחוקים והקרובים מחמד הזקינים איש</li>
<li>העצה אשר להם ולנו ישמ אלוהינו ויחיה חמודו יחידו גזע השרים וינצרו אל</li>
<li>שוכן מעונים משמי מרומים וכן יהי רצון מלפני רחמים ועלי[ ]</li>
<li>וקע אלתראצי מנא ולאכתיאר ולם נבק לאחד פי דלך אנכאר ואגתמע ראינא</li>
<li>וכט כל מנא פי הדא אלמסטור וצובנא אלראי פי דלך ואעתמדנא עליה</li>
<li>וגעלנא למחתכר הדה אלסאחה אן יעמרהא במא שא ואכתאר</li>
<li>וליס עליה תחכם ולא תעקב פי הדה אלמדה אד קד אמצינא דלך</li>
</ol>
                    
                        <h3>Margin:</h3>
                    
                        <ol>
<li>אמצא שרעי ולמחתכרהא זראעה ארצהא ואד/א/רה סאק/יה/ עליהא</li>
<li>במא ימכנה פי טול הדה אלמדה חסב טאקתה ומקדרתה ושלום</li>
<li>והכל שריר וקיים:</li>
</ol>
                    
                </div>
            
        </section>
    </body>
</html>
