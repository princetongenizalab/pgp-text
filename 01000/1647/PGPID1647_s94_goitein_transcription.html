
<html>
    <head>
        <title>Transcription of Letter: T-S 12.299</title>
    </head>
    <body style="max-width: 860px; margin: auto">
        <h1>Transcription of Letter: T-S 12.299</h1>

        <p>S. D. Goitein, <em>Palestinian Jewry in Early Islamic and Crusader Times‎</em> (in Hebrew) (Jerusalem: Yad Izhak Ben Zvi Publications, 1980).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00299/canvas/1">
                    
                    
                    
                        <h3>(recto)</h3>
                    
                        <ol>
<li>החזן השר הנכבד פ[אר החזנ]ים ועוזם ירום הודו ויגדל כבודו מעלה</li>
<li>מעלה אדאם אללה עזה ונעמאה ומן חסן אלתופיק לא אכלאה גמע</li>
<li>אללה ביננא עלי אסר חאל במנה וגודה וכפי לטפה אן שא אללה תעאלי</li>
<li>ואלדי תריד עלמה אן וצל כתאב לאכוך אלשיך הלאל ואנת תעתב עליה</li>
<li>מן גהת קלת אלכתב //ודין ישראל יתעב כתיר וננפדו יא מולאי ומא יצל לך שי//\ ואיצא אני וקפת עליה ופיה מן כוני אני מא</li>
<li>נפדת לך אלסליחות אלדי טלבתהם וחיאת תפצלך ודין ישראל מא וצלני</li>
<li>כתאבך //אלאולאני// חתי כתבת לך ג׳ סליחות גיאד ועגבוני פי דרג ועמלתהם</li>
<li>פי טי כתאבי אליך פיהם סטר ומאיה ואכתר ומא כתבתהם אלא עלי</li>
<li>מכטא ומציב אן כאנו ענדך אולא ומא ימנעני אן נכתב לך שי</li>
<li>מבהם אלא הדא אלחסאב לאני כנת טלבת מני קינות ללמתים פטלבח</li>
<li>אן נכתב לך שי כתיר פכתבת לך מקדאר ל׳ קינה //...// פאנפדת וקלת</li>
<li>לי אלגמיע ענדי מא כלא אתנין תלתה וקד גרי מני שבועה חמורה</li>
<li>ודין ישראל אנני ליס נכתב לך שי אלא אן אעלמתני ב[או]לה לאני</li>
<li>נתעב ונכתבה ורבמא אן יכון ענדך פמהמא אשתהי אלמולא מן</li>
<li>חאגה אן כאנת לא מן אקאויל ולא מן סליחות ותערפני אולהם</li>
<li>ודין ישראל לו אני נבחת בוגהי אלארץ למא נברח לך חתי נקציהא</li>
<li>מתל אלפתוי מתאע אלרייס רבינו משה זצל פי קצייה נביד אלקראיין</li>
</ol>
                    
                        <h3>(margin)</h3>
                    
                        <ol>
<li>ודין ישראל</li>
<li>אן למא</li>
<li>אתרדדת עליהא</li>
<li>קריב אלכמסין</li>
<li>דפעה אלי אן</li>
<li>אכדתהא מן עמי</li>
<li>אנפדת לך</li>
<li>אלסליחות מע</li>
<li>שכץ ואסמה</li>
<li>שמואל</li>
<li>בגדאדי כהן</li>
<li>והו רגל אסמר</li>
<li>רקיק אלדי כנת</li>
<li>נפדת לי מן</li>
<li>גהתה כתאב מעה</li>
<li>טי אלוצייה עליה [מן?]</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00299/canvas/2">
                    
                    
                    
                        <h3>verso</h3>
                    
                        <ol>
<li>אלשיך אבו אלחסן אלמלמד ללדיאן כתאב מן גהתה באלוצייה בה והו</li>
<li>יקול לה אנה יחפט אלתרגום ועז עליא כתיר ליס קליל אלדי מא וצלו</li>
<li>אליך עלי ראש השנה לאני ארסלתהם אליך קבל ראש השנה בעש[רין</li>
<li>יום ואכתר ובאללה מא כתבת אלכתאב אלא בעיניא ובצעובה [עטימה</li>
<li>בין אלצגאר אלבעץ ואלבאקי באלליל ואנא תעבאן ענד [הדא] כלה מן אל</li>
<li>אסתעגאל וקלת לעל יצלו אליך פי אלוקת אלחאגה גמלה ואלאמר מא</li>
<li>אפלח קט גנס מן הדה אלגנוס לו כנת דפעתהם ללשיך אבו אלרביע סלימאן</li>
<li>בן אלבסתנבאני כאן ינפדהם אליך כאנו וצלו פי וקת אלחאגה אנא עלמת מן חין</li>
<li>קאל לי אנא נרוח אלמחלה נקעד פיהא יומין תלתה ונטלע אלי מצר מא נקעד</li>
<li>אלבתה קלת לה איאך תגיב ענה וקת אלחאגה מא ינפע תעבי ולא תעבך</li>
<li>שי ומא אכשאני אנה מא יטלע מצר אלבתה אלא יטלע אלי אלקאהרה</li>
<li>יגבי מנהא ויגבי אלאריאף וירוח מן ברא ברא אלי בלדיה [ואלי] אלשאם</li>
<li>פאתפצל אתרקבה וכד מנה אלכתאב פהו פי טייה אלסליחות אלמדרגה</li>
<li>והו דרג צגיר וכאן קלבי משתגל עלי כתאב אן יצלני מן ענדך מן גהתכם(?)</li>
<li>חתי וצל לאכוך //כתאב// ומא פיה אן וצל לך שי פצעב עליי דלך כתיר ולילה אן כתבת</li>
<li>לך יא מולאי הדה אלאחרף וצל אלינא סבעה מן אלרבנים אלעלמא אלכבאר</li>
<li>ופי תבעהם ק׳ נסמה רגאל ונסא ואטפאל יטלבו אכל אלכבז מן גיר צעלוך</li>
</ol>
                    
                        <h3>(right margin)</h3>
                    
                        <ol>
<li>ענדנא פי</li>
<li>אלבלד נסמה</li>
<li>וארבעין וקד</li>
<li>תלף אכתר</li>
<li>אלקהל מן קלה</li>
<li>אלמעאיש והדה</li>
<li>אלכלף אלעטימה</li>
<li>אלדי תלחקהם</li>
<li>[נ]בצר איש יכפאהם</li>
<li>וואלדתך פי עאפיה</li>
<li>ווצל להא אלה׳</li>
<li>דרא׳ אללה</li>
<li>יגעלך מנפצל</li>
<li>אבדא ואכוך</li>
<li>סעיד אתכאצם</li>
<li>הו וזוגתה וסאפר</li>
<li>ומא ערפו אין</li>
<li>סאפר ווקע עלי</li>
<li>זוגתה סקף וסלמת</li>
<li>מן אלמות</li>
</ol>
                    
                        <h3>(upper margin)</h3>
                    
                        <ol>
<li>ואתכלצת</li>
<li>וגמיע</li>
<li>אהלך [פי]</li>
<li>עאפיה</li>
<li>ושלומך</li>
<li>יגדל ואל</li>
<li>ידל</li>
<li>כה תשרי קעג ליצ׳</li>
</ol>
                    
                </div>
            
        </section>
    </body>
</html>
