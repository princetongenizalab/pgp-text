recto

(אני כותב לך) אדוני ורבי, ייתן לך אלוהים אריכות ימים ויחמיר את חסדיו לך ויהיה לך ועמך מגן ושומר,
מהבית, ביום ב', ה' בתמוז, יחתום אותו אלוהים עליך במיטב חותמו ויודיעך
את ברכת החודשים הבאים אחריו. שלומי טוב, בזכות חייך, תודה לאל לבדו. הגיע מכתבך, וקראתי
בו דברים משמחים על שלומך הטוב ועל בריאותך, יתמידם לך אלוהים ברחמיו. כתבת על מה שהואלת
לכתוב אל הברדאני בעניין קניית החיטים; ואני (גם כן) מבקש ממנו שיכתוב ויקנה,
ואם תגענה יהיה זה בזכות אלוהים ובזכותך. כבר הזמנתי שיעשו את המחצלות, ואני נוסע הלוך ושוב בכל יום, והן
תיכנסנה. אשר לזפת הים, ארזתי אותה בסלים קטנים. הגיע הארגז עם בן אלעג'ילי, אבל לא יכולתי
לקנות כלום אחרי צאת הכוהן, וממש היום הגיעה 'כנזירה' וכה
אדם ששמו בן בנאנה ששלחתי אותו בפעם הראשונה, והגיעו עמו מכתבים
מהאונייה. וידוע בוודאות שעברו לים הפתוח, על פי המכתבים ועל פי אנשי ה'כנזירה' : אבן אלאסכנדר, אבן
אלבר, הקאצי אבו טאלב, מפצל; וה'קארב' של בן מדכור וה'קארב' של אלתראג'מה ואלג'ילאני. וה'כנזירה' נכנסה
על אוניית אדוני הווזיר וה'קארב' של אלגזאל נמצא בסוסת ברקה
ובכרסה אלקאצי (נמצאות אוניות) צדקה אבן אלצפראוי, אבן רחמון, אבן אלעודי ; ובראס תיני:
העוזר של בן שבלון ואבו אלזפאת. ובשקת אלוער מערבית לטברק: אללבי, אלמרצי, בן
שכיה, ה'קארב' השני של בן מדכור, בן שכני, ערוס אלשאם, ה'קארב' של האמיר, וה'קארב' של אבן אבי אל
הנד הם במאלחה, זאת לידיעתך. אלוהים יעזור להם. הגיע אליך, ומסור לו 200(?),
אדם אדוני נצרך ביותר, חי אלוהים, אמור לו בעניינו (?): קח בשבילו את החשבון 

recto, right margin

ושלח לו את היתרה במהירות; כתבת על מות רבי חניה דודו (אחי אמו) של אדוני הרופא,
עליו השלום, ותיבדל אתה לחיים ארוכים; וכמו כן חתנו(?) של אדוני החבר, עליו השלום. 

verso, top margin

ואיני יכול כלל לתאר לך כמה אנחנו מודאגים, אני וכל אנשינו, ממה שעבר על בית הכנסת של הירושלמים; אין מה לעשות.
ואיני יודע מה לומר על זאת אלא: ברוך דיין האמת. קבל ממני את מיטב דרישות השלום, ולאדוני הכוהן דרישת שלום. 

verso

אבו אלחג'אג' מוסר לכולכם דרישות שלום, והוא תובע מכם למכור את העוררת כפי שיעניק 
אלוהים, אל תשהה אותם. חי אלוהים, אדוני משליך יהבו בקשר למכירת העורות על אלוהים ועל חסדך.
ותמכור את האריג המחוספס, ותקנה לו 'תליס' חיטים מאצלך, אבל אל תתעסק בזה עד
שתמכור בשבילו משהו; חי אלוהים! אתה מוכרח לקנות לו את 'תליס' החיטים, ואתה חייב להודיע במכתבך שקנית.
ואני אוהבך יוסף בן פרח נ"ע, שולח לך את מיטב דרישות השלום. הגיע הנה יעקב, ואמר
שקנה חיטים והן בפוה; היתה לו פרשה קשה עם אבן אלנקב (?) ואחותו
ברה וחדה (?); חי אלוהים, נדהמתי, כי הוא נעל את חנותו. אם יבוא לפסטאט הואילה לשכנע אותו.
הפליג מכאן 'כיטי', והפליגו בו אנשי סיציליה כדי להשיג את האונייה. שלחתי עמם
מכתבים; שלחתי את המכתבים של מוסא לאדוני ורבי אבו אלפצל דודו, אחי אמו. כתבת, אדוני, שתשלח
את מכתבי אדוני ורבי אבו אלפצל, עם סרגל, אקווה שהוא יגיע; חי אלוהים, אדוני, לבי יוצא לקראתו.
הואילה לעשות עמדי חסד והודיעני את הנעשה אצל מוסא, ואם הוא יושב בחנות עם אדוני הרב, ומה 

verso, right margin
מצב פרנסתו, והודע לו ששאלתי עליו, אלוהים ישימו במחוז השלום; והואילה לנחמו בשמי על אדוני הרופא, (בשורה 12 בחלק הראשי:) אלוהים ישימו במחוז השלום. ושלם.
verso, top margin
אתה מוכרח למסור לבני בבת עיני, אבו אלסרור, דרישות שלום; חי אלוהים, אכן אני מתגעגע .... 
 
verso, address
לאדוני ורבי אבו יחיא נהוראי בן נסים נ"ע, ייתן לו אלוהים אריכות ימים ויתמיד את שלומו; ממרדוך בן מוסא נ"ע. 
 