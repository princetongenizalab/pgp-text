
<html>
    <head>
        <title>Transcription of Letter: T-S 12.388</title>
    </head>
    <body style="max-width: 860px; margin: auto">
        <h1>Transcription of Letter: T-S 12.388</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00388/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">סידי ומולאי אטאל אללה בקאך ואדאם נעמאה וכאן לה ומעה ולי וחאפץ' מן אל</span></li>
<li><span lang="he">מסתקר יום אלב' לה' כלון מן שהר תמוז כתמה אללה עליך באחסן כאתמה וערפך</span></li>
<li><span lang="he">ברכת מא יליה מן אלאשהר ען חאל סלאמה בבקיאך ואלחמד ללה וחדה וצל כתבך ווקפת</span></li>
<li><span lang="he">מנה עלא מא סרני מן חסן סלאמתך ועאפיתך אדמהא אללה לך ברחמתה דכרת מא תפצלת</span></li>
<li><span lang="he">ביה ומא כתבת ביה אילא אלברדאני פי שרי אלקמח ואנא אסלה אן יכתב ויאכד פמא</span></li>
<li><span lang="he">נחסב וצולה אלי מן אללה ומנך וקד אסתעמלת אלחצ'ר ואנא כל יום סיר ורגע והי</span></li>
<li><span lang="he">תחצל ואמא אלקפר פקד שדתה פי אלקפיאף וקד וצל אלצפט מע בן אלעגילי ולם נקדר</span></li>
<li><span lang="he">נשתרי מן בעד כרוג אלכהן שי פלמא אן כאן פי מנא(!) הדא וצלת כנזירה ופיהא</span></li>
<li><span lang="he">אנסן יקאל לה בן בנאנה אלדי כאן רצלת אלמרת אלא&lt;ו&gt;לא וצלת מעה כתב מן</span></li>
<li><span lang="he">אלמרכב אלדי צח תעדיתה מן אלכתב ומן אהל אלכנזירה אבן אלסכנדר ואבן</span></li>
<li><span lang="he">אלבר ואלקאצי בו טאלב ומפצ'ל וקרב בן מדכור וקארב אתרגמה ואלגלאני ודכלת</span></li>
<li><span lang="he">אלכנזירה עלא מרכב מולאי אלוזיר וקארב אלגזאל פי סוסת ברקה ופי</span></li>
<li><span lang="he">כרסה אלקאצי צדקה אבן אצפרוי ואבן רחמון ואבן אלעודי ופי ראסתיני</span></li>
<li><span lang="he">צבי בן שבלון ואבו אזפת ופי שקת אלוער גרבי טברק אלכי ואלמרצי ובן</span></li>
<li><span lang="he">שכיה קרב בן מדכור אלתאני ובן שכני וערס אלשם וקרב אלמיר וקרב אבן אבי אל</span></li>
<li><span lang="he">הנד פי אלמלחה אעלמתך דאלך אללה יסהל עליהא וקד וצל אליך ותסלמה מתאן</span></li>
<li><span lang="he">ורגל ימולאי מחתאג גית אלחאגה פאללה קל לה פי באבה תכד לה אלחסב</span></li>
</ol>
                    
                        <h3>Right Margin</h3>
                    
                        <ol>
<li><span lang="he">ותנפץ' לה אלבקיה מסרע ודכרת מות רבי חניה כאל מולאי אטביב</span></li>
<li><span lang="he">אללה ירחמה וינסי פי אגלך וכדלך צהר מולאי אלחאבר אללה ירחמה</span></li>
</ol>
                    
                        <h3>Upper Margin</h3>
                    
                        <ol>
<li><span lang="he">ומא נחסן נצף לך מא ורד עלא קלבי וקלב כל אצחבנא מא גרא עלא כניסת אשמיין לא חילה</span></li>
<li><span lang="he">ומא נדרי מא נקלה פי דלך אלי ברו'ך' דיין הא'מת' תכתץ מני באתם אסלם ומולאי אלכהן אסלם</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00388/canvas/2">
                    
                    
                    
                        <h3>Verso</h3>
                    
                        <ol>
<li><span lang="he">ואבו אלחגאג יבלגכם אגמעין אפצל אסלם ויאכד עליכם פי ביע אלנטע בקצם</span></li>
<li><span lang="he">אללה ורזקה ולא תוכרהא הללה(!) ומולאי מעולה עלא אללה ותפצ'לך פי ביע אלנטע</span></li>
<li><span lang="he">ותביע אלתוב אלכשן ותשתרי לה תליס קמח מן ענדך ולא תתבל ביה חתא</span></li>
<li><span lang="he">תביע לה שי הללה לא יכון בד מן שרי הדא אתליס אלקמח ולא יצל כתבך אלי בשראה</span></li>
<li><span lang="he">ואנא מחבך יוסף בן פרח נ'ע' נכצך באתם אסלם וקד וצל יעקב להנא ודכר אנה</span></li>
<li><span lang="he">אשתרא אלקמח והו בפוה וקד גרא עליה אמר אן צעב מן אבן אנקב ואכתה</span></li>
<li><span lang="he">ברה וחדה ובקית ואללה חיר לאנה גלק דכנה פאן דכל למצר תפצ'ל תאכד עליה</span></li>
<li><span lang="he">וקד אקלע מן הנא כיטי אקלעו פיה סקלין ילחקו אלמרכב וקד כתבת מעהם</span></li>
<li><span lang="he">כתב וגהת כתב מוסי למולאי אשיך אבי אלפצל כאלה ודכרת ימולאי אנך תוגה</span></li>
<li><span lang="he">כתב מולאי אשיך אבי אלפצ'ל מע סרגל ארגו וצולה ואנא ואללה מעלק אלקלב אליה</span></li>
<li><span lang="he">פתפצל תמן עלי תערפני אחואל מוסי ואן כאן גלס פי אדכן מע מולאי ארב וכיף</span></li>
<li><span lang="he">אללה יגעלה פי חיז אסלמה ושלם</span></li>
</ol>
                    
                        <h3>Right Margin</h3>
                    
                        <ol>
<li><span lang="he">חאלה פי מעישתה ותערפה סאלי ענה</span></li>
<li><span lang="he">אללה יגעלה פי חיז אסלמה ותפצ'ל תעזיה</span></li>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;עלי מולאי אטביב באסמי</span></li>
</ol>
                    
                        <h3>Upper Margin</h3>
                    
                        <ol>
<li><span lang="he">לא יכון בד ותבלג ולדי וקרת עיני אבו אלסרור אסלם ובאללה לקד תוחשת מנ[&nbsp; &nbsp; &nbsp; &nbsp; ]</span></li>
</ol>
                    
                        <h3>Bottom Margin (upside down)</h3>
                    
                        <ol>
<li><span lang="he">לסידי ומולאי אבי יחיי נהראי בן נסים נ'ע' &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; מן מרדוך בן מוסי נ'ע'</span></li>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;אטאל אללה בקאה ואדאם סלאמתה</span></li>
</ol>
                    
                </div>
            
        </section>
    </body>
</html>
