
<html>
    <head>
        <title>Transcription of Letter: T-S 12.792</title>
    </head>
    <body style="max-width: 860px; margin: auto">
        <h1>Transcription of Letter: T-S 12.792</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00792/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">כתאבי אליך יאסיידי ומולאי אטאל אללה בקאך ואדאם סלאמתך וסעאדתך</span></li>
<li><span lang="he">ונעמתך מ[ן אלאסכנ]דריה לח' כלון מן כסליו ערפך אללה ואיאנא ברכתה</span></li>
<li><span lang="he">וסעאדה מא יליה ואלחאל סלאמה ונעמה אלחמד ללה וחדה כרגת</span></li>
<li><span lang="he">ולם אגתמע בך ועז עלי דאלך תם אלאן וצל כתאבך ווקפת מנה</span></li>
<li><span lang="he">עלי עלם סלאמתך וסררת בדאלך אמא חאל אבו אלכיר צהרך</span></li>
<li><span lang="he">קד כאן לחקה עקיב ספרך צ'עף ואשגל דאלך קלובנא</span></li>
<li><span lang="he">וקאסאת מעה ואלדתה מקאסאת אן צעבה ובאלוחדה</span></li>
<li><span lang="he">ולחקני אנא איצ'א וג'ע בכראג כרג עלי פי ורכי אליסאר</span></li>
<li><span lang="he">ואקמת מדה לם אתצרף ואלי אלאן בקאיאה מעי ולם</span></li>
<li><span lang="he">אנבעת לתצרף אלי אסעה ואמא אבו אלכיר חפצ'ה</span></li>
<li><span lang="he">אללה פקד צלח חאלה בחמד אללה ומנה פיגב אן תנג'ז</span></li>
<li><span lang="he">אשגאלך ותעמל עלי מגיך ודכרת אלא אשתרי</span></li>
<li><span lang="he">להם נטע ולו לם יכון לך ענדי שי לכנת פארח</span></li>
<li><span lang="he">באן אשתריה ואחמלו הדיא לאכן אבסט עדרי פאנני</span></li>
<li><span lang="he">פי הדא אלוקת מצ'ית וקד כלפת בנאיה אן יאכד מן אבן</span></li>
<li><span lang="he">אלרחבי אלרבאעי אלדי דכרת ויחמלו לולדך ומא עלמת</span></li>
<li><span lang="he">הל אנגזו או לא וכתאבי יצל אליך בעד האדא במא יכון וכיר</span></li>
<li><span lang="he">הו אן שא אללה וקד כנת סאלתך תאכד מן סידי אבו אלפצ'ל בן סברא</span></li>
<li><span lang="he">[    י]סוי ח' ותמן פתאכדו לי מנה ותשתרי לי מנה</span></li>
<li><span lang="he">                          בקיראט סדר וקיראט אשנאן</span></li>
<li><span lang="he">                                      ואלבאקי כיזאן כצ'אר</span></li>
</ol>
                    
                        <h3>Right Margin</h3>
                    
                        <ol>
<li><span lang="he">וכדאלך כתבת לסיידי אבו</span></li>
<li><span lang="he">אלפרג צהרי פי חואיג</span></li>
<li><span lang="he">יביעה לי מן אלדאר</span></li>
<li><span lang="he">אלצגירה פתסאעדה</span></li>
</ol>
                    
                        <h3>Top Margin</h3>
                    
                        <ol>
<li><span lang="he">פיהא כדאלך סאלתה אן</span></li>
<li><span lang="he">סאפר אלי אלצעיד יאכד לי צחבתה</span></li>
<li><span lang="he">מא תראה [ממ]א אנבאע</span></li>
<li><span lang="he">תשתריו לי בתמנה מא [</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00792/canvas/2">
                    
                    
                    
                        <h3>Verso</h3>
                    
                        <ol>
<li><span lang="he">ותגיבה צחבתך וכדאלך אנפדת לאבו אלכיר סלאמה זכרתין עסל שאמי רפיע</span></li>
<li><span lang="he">פתסאעד/ו\ה פי ביעה ופי ביע אלמצחף אן סוי ארבעה דנאניר או יבקיה</span></li>
<li><span lang="he">וידכר סיידנא אלנאגיד נ'ר' פי חאגה סיידנא אלרב נ'ר' ויכץ חצ'רתה עני באגל</span></li>
<li><span lang="he">אלסלאם ויעלמהא מואצלתי להא באלדעא אסל אללה אן יתקבל פיה צאלח</span></li>
<li><span lang="he">אלאדעיה קראת עליכם אלסלאם ואבו אלכיר סלאמה אלסלאם ונסים //ולדי// וואלדי</span></li>
<li><span lang="he">יכצך באלסלאם ותכץ עני מולא&lt;י&gt;אלדיאן באגל אלסלאם ולי מדה מא קראת</span></li>
<li><span lang="he">לה כתאב ואשגל דאלך קלבי אללה יגעלה ואולאדה פי חיז אלסלאמה ותעלמו</span></li>
<li><span lang="he">שכרי לה ולמולאי אלפרנאס אלנאמן פי ביע אלמשאקה ואלקטן ואל[      ]ון</span></li>
<li><span lang="he">אשתריו לי באלתמן חגר פצ'ה מא עאן פיהא רבח תלתה דנאניר לאכן</span></li>
<li><span lang="he">מא יאכד אחד אכתר מן רזקה ולעל יתפק לכם ביע [[כרן]] אלכרז</span></li>
<li><span lang="he">אלדי ענד מולאי אלדיאן ואלכרז אלדי ענד סיידי אבי עמראן מוסי בן אלחנן</span></li>
<li><span lang="he">ואללה אללה לא תבקי ממכן פי חואיגי ולא תהמל לי חאגה ותנגז אשגאלך</span></li>
<li><span lang="he">ותעמל עלי מגיך פאן ולדך מש[ת]אקי אליך כתיר ומא תתם עאפיתה</span></li>
<li><span lang="he">אלא ברויתך אללה יגמעך עליה ושלום</span></li>
</ol>
                    
                        <h3>Bottom Margin (Upside Down)</h3>
                    
                        <ol>
<li><span lang="he">לסיידי ומולאי אבי יצחק אברהים בן חננאל נ'נ' [[אלמערוף בעואץ]] מן נהראי בן נסים</span></li>
<li><span lang="he">אלמערוף בעואץ                                                                     מצר אן שא אללה</span></li>
<li><span lang="he">אטאל אללה בקאה ואדאם סלאמתה וסעאדתה</span></li>
</ol>
                    
                </div>
            
        </section>
    </body>
</html>
