ע׳׳א:


אני כותב לך, אדוני ורבי, ייתן לך אלוהים אריכות ימים ויתמיד את שלומך ואת אושרך
ואת חסדו לך, מאלכסנדריה, בח׳ בכסלו, יודיעך אלוהים ויודיע לנו את ברכתו
ואת אושרם של החודשים הבאים אחרינו. שלומי טוב ואני מאושר, תודה לאל לבדו. יצאתי
ולא נפגשתי עמך, והיה הדבר קשה עלי. והנה עכשיו בא מכתבך וקראתי בו 
ידיעות על שלומך ושימחני הדבר. אשר לעניינו של אבו אלכיר גיסך,
הוא נפל למשכב, לאחר שנסעת, וגרם לנו הדבר דאגה רבה.
לאמו היו בגללו תלאות קשות בבדידותה.
חליתי אף אני במחלת אבעבועות שיצאו בירכי השמאלית.
שהיתי במשך זמן מחוץ לעסקים, ועד עכשיו שריד מזאת דבק בי, וטרם
יצאתי עד עתה לעסקים. אשר לאבו אלכיר, שומרו
אלוהים, מצבו טוב, תודה לאל על חסדו. ראוי אפוא שתשלים את
עיסוקיך ותסדר לבוא. כתבת שלא אקנה
להם עורות. אפילו לולא היו לך כספים אצלי, הלוא הייתי שמח
לקנותם ולהביאם מתנה; ואולם, במחילה ממך, אמנם
הלכתי בזמן הזה ונתתי ייפוי כוח לבנאיה לקחת מאבן
אלרחבי את רבע הדינר שכתבת ולהביאו לבנך, ולא ידעתי
אם ביצע זאת עם לאו. אכתוב לך עוד אחר כך על מה שיהיה, וטוב
יהיה, ברצון האל. ביקשתי ממך לפני כן שתיקח מאדוני אבו אלפצל בן סברא
…. שהוא שווה ח׳ ושמינית. קח לי אותו ממנו וקנה לי בו
בקיראט פרי שיזף ובקיראט אלקלי,
וביתרה כדים ירוקים(?).

שוליים, ימין:


כתבתי גם לאדוני אבו
אלפרג׳ גיסיס, בדבר חפצים
שימכור בשבילי מן הבית 
הקטן, תסייע לו אפוא

שוליים, למעלה


בזאת. ביקשתי ממנו גם, אם
ייסע אל ה׳צעיד׳ שייקח בשבילי אתו
מה שתהיה סבור שאפשר למכור;
קנו לי במורה ….

ע׳׳ב:


ותביאנו עמך. גם שלחתי לאבו אלכיר סלאמה שני כדים ובהם דבש שאמי משובח;
עזרו לו אפוא למוכרם, ולמכור את ספר (המקרא), עם יקבל בעדו ארבעה דינרים, או ישאירנו.
ויזכיר לאדוננו הנגיד נ׳׳ר את הדרוש לאדוננו הרב נ׳׳ר; וימסור להדרתו ממני את מיטב
דרישות השלום ויודיענו שאני נושא תפילה למענו כל הזמן. מאלוהים אבקש שיקבל בנוגע אליו את הטובה
שבתפילות. הריני שולח לכם דרישת שלום לאבו אלכיר סלאמה. ניסים בני, ואבי
שולחים לך דרישת שלום; ומסור ממני לאדוני הדיין את מיטב דרישת השלום; מזמן לא כתב לי,
והדבר מדאיג אותי. אלוהים ישימנו, וגם את בניו, במחוז השלום. הודע לו
את תודתי לו ולאדוני הפרנס הנאמן, על מכירת פסולת הפשתים והכותנה וה….
בעד התמורה קנו לי מטיל כסף(?); לא יבוא ממנו רווח שלושה דינרים, אבל
איש אינו מקבל יותר מן הדרוש לפרנסתו. אולי יזדמן לכם למכור את החרוזים
אשר אצל אדוני הדיין ואת החרוזים אשר אצל אדוני אבו עמראן מוסא בן אלחנן.
הזדרז נא לעשות ככל יכולתך בדבר צורכי הקניות שלי, ואל תזניח דבר מן הדרוש לי ותסיים את עיסוקיך
ותסדר לבוא, שהלוא בנך מתגעגע אליך מאוד, וכדי להחלים לגמרי הוא זקוק
אך לראותך; אלוהים יפגישך עמו, ושלום.

המען:
לאדוני ורבי אבו וצחק אברהים בן חננאל נ׳׳נ, הידוע (בשם) עואץ, ייתן לו אלוהים אריכות ימים ויתמיד את שלומו ואת אושרו; מנהוראי בן נסים. לפסטאט, ברצון האל.