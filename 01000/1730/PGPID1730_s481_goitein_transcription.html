
<html>
    <head>
        <title>Transcription of Letter: T-S 16.293</title>
    </head>
    <body style="max-width: 860px; margin: auto">
        <h1>Transcription of Letter: T-S 16.293</h1>

        <p>S. D. Goitein, <a href="http://www.jstor.org/stable/23595591">"Chief Judge R. Ḥanan'el b. Samuel, In-law of R. Moses Maimonides‎"</a> (in Hebrew), <em>Tarbiz / תרביץ‎</em> 50, no. 10 (Jerusalem: Mandel Institute for Jewish Studies / המכון למדעי היהדות ע"ש מנדל, 1980), 95-371.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00016-00293/canvas/2">
                    
                    
                    
                        <h3>Recto</h3>
                    
                        <p>עבדו חננאל</p>
<ol>
<li>סבב אצדאר הדה אלאחרף לכבוד גדולת</li>
<li>קדושת יק צ ת מרנא ורבנ משה החבר</li>
<li>היקר השר הנכבד החכם והנבון שצ</li>
<li>אולה תהנייתהא באלפרע אלנגיב אלתלמיד</li>
<li>אלגליל ר יוסף שצ המקום בה יזכי</li>
<li>אלחצרה אן תרי אולאדה כמא זכאה</li>
<li>לראיה פרחה ואלמסרה בה במא הו בצדדה</li>
<li>מן אלחרץ //עלי// אלפצילה ואלדאב עליהא</li>
<li>ואכדהא בכליאתה הו תע יבלגה מא</li>
<li>הו ראגיה ומתקצדה פאן מקאצדה</li>
<li>דינייה תאבעה למקאצד אסלאפה</li>
<li>ולא סימא במא חצל לה מן אלפוז באתצאלה</li>
<li>במן אתצל בה פאנה חצל בדלך פוז</li>
<li>כביר לאן הדא אלאתצאל הו ענבי</li>
<li>הגפן בעינבי הגפן ואיצא אנצאף</li>
<li>אלי דלך אלאגר אלכביר אלעטים והו</li>
<li>כון אלמתצל בה יתומה ואיצא פאן</li>
<li>אלפרע אלמכתסב עלי אלאכתר</li>
<li>הו שביה באלכאל כמא קאלו רוב בנים</li>
<li>וכ' ומד וצל אלי מצר לם יזל חאצר</li>
<li>אלמדרש ומשתגל איצא מע בן עמה</li>
<li>ר פרחיה התלמיד הנכבד החכם</li>
<li>והנבון וראיתה שאכר מנה כתיר</li>
<li>פי שדה חרצה וחסן דהנה פהו</li>
<li>תע' ידימה עלי דלך וסבב אצדארהא</li>
<li>איצא אעלאמהא מא הו עאלם</li>
<li>בה גמלה מן כון אן אלדיואן פי הדא</li>
<li>אלוקת אלצעב</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00016-00293/canvas/1">
                    
                    
                    
                        <h3>Verso:</h3>
                    
                        <ol>
<li>יתעלל ויתעסף ויטלב מן לא עליה חק</li>
<li>פכיף מן עליה חק ומהמא טאלת ידהם</li>
<li>אליה פעלוה ומא תם מן ירד ידהם</li>
<li>לאן כל מן הו צאמן קצדה כלאץ אלדי/ו/אן</li>
<li>ורמז לחכם דאי ואצחאבנא פיהם</li>
<li>אלכפאיה מא יחתאג מעהם ללגיר פלא</li>
<li>תבני פי אלמסלה אלא עלי צח לאלא</li>
<li>תכבר אלנובה ומא יכפי פיהא אלקליל</li>
<li>ותצעב ומא תח/ת/מל אלמסלה תאכיר</li>
<li>ומא אטן אנני אחתאג פי הדה אלמסלה</li>
<li>סוא ללתנביה פקט פאנהא מסלה</li>
<li>כטרהא עאיד עלי אלחצרה פאן פעלת</li>
<li>פיהא פעל יכלצכם ואלא חצל לכם</li>
<li>אלמצרה ושלומך ירבה לעד</li>
<li>אלחצרה תעלם אן ר נסים שצ אלאך</li>
<li>אלעזיז לה חקוק עלינא גמיע אלנגיד</li>
<li>שצ ואנא וגיר תם אנצאף אלי דלך</li>
<li>מא ילזם מן אלמראעאה מן גהה</li>
<li>ולדה ר פרחיה ונסבתה לי פכל מא</li>
<li>יפעל מע הדה אלצגירה מן איצאל</li>
<li>אלראחה כלנא מתקלדין אלמאנה פי</li>
<li>דלך מצאף אלי מא פי דלך מן אלאגר</li>
<li>ואלתואב אולא לאנהא מן אלסלאלה</li>
<li>ומבשרך לא תתעלם ואלתאניה לאנהא</li>
<li>יתומה ופי דלך כפאיה ואין מזרזין</li>
<li>אלא למזורז פאלחצרה הו אלאב והו אלאך</li>
<li>פאפעל מעהא] מא תקתציה ביתתה</li>
</ol>
                    
                        <h3>Margin:</h3>
                    
                        <p>ומרו[תה] ושלום</p>
                    
                </div>
            
        </section>
    </body>
</html>
