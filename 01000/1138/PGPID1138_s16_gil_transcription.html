
<html>
    <head>
        <title>Transcription of Letter: T-S 13J36.6</title>
    </head>
    <body style="max-width: 860px; margin: auto">
        <h1>Transcription of Letter: T-S 13J36.6</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00036-00006/canvas/1">
                    
                    
                    
                        <h3>Recto:</h3>
                    
                        <ol>
<li>כתאבי אטאל אללה בקא מולאי אלכהן אלפרנאס ואדאם עזה ותאידה מן אלרמלה</li>
<li>ליג בקין מן אב וכאן קד סאפרת אלא צור מן נצף סיון ואקמת באלרמלה ופי אלבחר</li>
<li>מודה כ איאם ודכלת אלי צור ומ[ ]ו אצחבנא יזכרו בטוב וקמת בצור ועכא</li>
<li>אלא סבת שמעו וכרגת כאן וצולי אל[י אלרמ]לה יום אלגומעה אלדי גוה סבת איכה ולחקני פי</li>
<li>אלבחר שידה עטימה ותפצל אללה ב[א]לסלאמה למען שמו וסאלוני אתקדם אלסבת איכה</li>
<li>ויום ט באב באלרמלה ומצית [ ] אללה ולמה כאן יום אלכמיס אנחדר</li>
<li>סידנא נט רח אלרמלה וכאן סבב קע[ודי פי] אלרמלה כונת קד שרית רוז[מה] כתאן מן צור</li>
<li>תעוקת אלא אן וצלת בעד י איאם אלר[מלה] וצאע בעצהא פלמא כאן סבת נחמו מצית</li>
<li>למגלס סידנא נט רח וכאן פיה גמע כ[תירה] אלתי לם יכון פיה וכרגת ללוקת גית</li>
<li>אלא אלמנזל אלדי אנא פיה יוערף בדאר צדקה בן לוי יזכר בכל טובה ויוזכר בטוב</li>
<li>ולחקני חאל צעב מן קיצה אכרי [חת]י אנדפעת מן פוק ומן אספל זאיד ען תלת</li>
<li>מית מגלס ואיסני כל פי אלדאר וגו אלטיבא לילת אלאחד וראוני האלך מא בקי</li>
<li>פיה שי ואוצית וחב אלכאלק ועשה למען שמו ותצדק בי עלא אטפאלי וידו</li>
<li>ליי חסדו ואנפדת כלף אבו אלטיב ולדי ונזל אלי לחקני וקד בקי מעי טעף עטים</li>
<li>וערפני וצול כותבך יאמולאי ולם אקיף עלא שי מנהא וענד צעודי אקיף עלא</li>
<li>אלדי פיהא ואגיבך יאסידי וקד כנת ס[א]לתך תעריפי חאל סידי אבו אלפרג צמח</li>
<li>אבקאה אללה וכיף תגרי אמורה ווקת מסירה מן ענדכום ערפני ותכוצה מני</li>
<li>באתם אסלאם ותערפה באן כאלתה [אבקא]הא אללה קליקה עליה וגומלתנא קלקין</li>
<li>אליה אן יצל שלום ותערף מולאי אלחבר אבו זכרי באני בצור ועכא אלאתנין</li>
<li>ואלכמיס ואלסבות כונת אדעו לה ולולדיה ולאכיה אבקא אללה בעצהום לבע[ץ]</li>
<li>וכונת אציף מחסנה אלדי כאן יעמל מעי ומע כל מן יצל וקד כאן תקדם אלא</li>
<li>מולא[י] אלכותב בסואל מן סאדתי אלפראנסה אידהום אללה פי סבב אלאוג[רה]</li>
<li>אלדי אסתחקן מן אלרבע אלדי ברסם אלעניים וארגו יכון קד נגז עלא ידך שטר</li>
<li>וצבוט [ וא]סאלך יאסידי [אן] אליום תאכוד לי כתאב מוכד מן מולאי אל</li>
<li>שיך אבו סעד בן עלון אדאם אללה עזה אלא אכיה פי סבב אלדוכאן ויקול לה</li>
<li>פיה באן קד עורפת טעף חאל הדא אלרוגל ואריד תעמל מעה שי יכון</li>
<li>לה בה מנפעה ואן קדרת תסאל סי[ד]נא אלנשיא אלגליל יחזקיהו נט רח באן</li>
<li>יכא[טב] מולאי אבו מנצור יאכוד לי כתאבה אליה ויכון מוכד פי הדא אלסבב</li>
<li>ותגיני הדה אלכתאבין דרג כתאבך אליה ליכון איצאלהא מן י[ד]י פי וקת אלחאגה</li>
<li>לעל אללה ינפע בהא לאן עאם אול לם ינקצני גיר נצף דינ וארידת שוחד</li>
<li>סיר מנה לשומרוני רבאעי ולא תכפי עני שי ממא כתבת בה ותכוץ מולאי</li>
<li>אלחבר אבי זכרי וסידי אכיה אתם אסלאם ועלי אלאצדקא אסלאם בגומלתהום</li>
<li>כצצתך יאסידי באתם אסלאם ועלי מ[ן] ענדך אצאנהום אללה אסלאם ומן ענדי</li>
<li>יכוצו מן ענדך באתם אסלאם ואבו אטיב ואכיה יצוך יאסידי באתם אסלאם</li>
<li>ועלא אבו עלי וואלדוה אתם אסלאם ושלומך ירבה כמנין ארבה</li>
</ol>
                    
                        <h3>Right margin:</h3>
                    
                        <p>ועלי אלפרנאס אלליואני אתם אסלאם ועלי הפרנס והזמנין אסלאם</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00036-00006/canvas/2">
                    
                    
                    
                        <h3>Verso:</h3>
                    
                        <ol>
<li>لسيدي وموﻻي ابي الحسن علون بن يعيش من محبه ﻻ عدمه</li>
<li>الفرناس الفسطاط</li>
<li>اطال الله بقاه وادام عزه وتاييده</li>
<li>...الصالح ابراهيم بن... علي بن اسمعيل بن عيسى وولده</li>
</ol>
                    
                </div>
            
        </section>
    </body>
</html>
