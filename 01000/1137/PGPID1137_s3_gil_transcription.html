
<html>
    <head>
        <title>Transcription of Letter: T-S 13J36.5</title>
    </head>
    <body style="max-width: 860px; margin: auto">
        <h1>Transcription of Letter: T-S 13J36.5</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00036-00005/canvas/1">
                    
                    
                    
                        <ol>
<li>קד כאן יא ולדי וקרה עיני אטאל אללה בקאך נפדת אליך כותבי מן [אלרמלה]</li>
<li>במא ארגו אן תקף עליהא וערפתך כיף גרא אלאמר פי אלקודס ופי אלרמלה</li>
<li>ואני נזלת אלי אלרמלה ען אכתיאר אלגמאעה וקד חצלת פי אמור כבאר</li>
<li>מן אחכאם בינהם עקלי תריד אלמולאטפה ופאידה ליס פיהא ואלדי כאן</li>
<li>עין אלריסא אליה הו אלטול וענדמא תראגע אליסיר מן אלנאס הם אכתרהם</li>
<li>פוקרא ליס פיהם לא לחזאן ולא לגירה ראו אן יעטו אלסוק לאבן אלשלישי</li>
<li>רצי אללה ענה והו פלא יחסן יחצר וקד בקית פי באבה מותחייר הו ליס פיה</li>
<li>ושכץ אכר לייס בני ר שלמה //כהן// גאון נע מא יכתארו אלנזול אלא עלי שרוט</li>
<li>פאידה ופאידה לייס ואלאמר ואקף וכאן וצל כתאב סידי אבו סהל אידה &gt;אללה&lt;</li>
<li>ופי דרגה אלרוקעה לאבו אלסרי אבן קנדרי וכאן וצולה אמס יומנא הדא והו</li>
<li>יום עשרין מן אייר ווצל איצא מעה סידי אלשיך אבו אלחסן עלון אבן מוסי</li>
<li>אדאם אללה עזה ומציית אליה וסלמת עליה וערפתה דאלך וקאל לי אנא אכאטבה</li>
<li>וקב[ל] מ[נ]י אלרוקעה וכדאלך פי באב כופי קאל הו יכדם פי אלדיואן ואנא אכלמה</li>
<li>ווגדת פי כתאב ר אברהם אלחבר שמרו צור מכתוב אן יכון אלאקתצא בעד</li>
<li>שהר לוצולה פוקפת ען דפע אלרוקעה וראיתהם אן מא כאן להם מקאם</li>
<li>פיום אלג גאו אלי אלרמלה ויום אלד סארו מא יהדא אלשליט פי מוצע והם מטלטלין</li>
<li>מעה ממוצע אלי מוצע לא הדו להם ולא קראר פאן חצל שי אנא אכתב בדאלך</li>
<li>אליך ואעלם יא ולדי אני חצלת פי מא לא אקום בה וחאלתי הדה אלחאלה מן אלקלה</li>
<li>ואלעיילה אלתי תערפהא ואני למותעגב כיף גאזת הדה אלשתוה אלצעבה עני</li>
<li>וקד כרגת אלי צייפה מא בקי מן מא תערפה אלא אליסיר ואן כאן סלמת אכתר</li>
<li>אלגלאת אכתר אלבלד לם יזרע וכאן עאם אול בעת תלך אלתויבאת מע מא</li>
<li>תערפה ואמא פי הדה אלסנה מא תם שי יובאע ואלרמלה פליס פיה/א/ שיי גומלה</li>
<li>ומא ימ[כנני] אסאפר ואכלף מן פי אלביית וחודהם הודא אנא באלרמלה באלקרב</li>
<li>מנהם וקד סאלת גסוס אלמגרבי אן יקצי חאגתהם מע הדא הם כמא לא ירידו</li>
<li>ואנא יא ולדי אכתר מקאמי פי הדא אלוקת באלרמלה מן גהת מודאינין אלמקאדסה</li>
<li>מא יגו אלא אלי ענדי וקד חצל מוהוב אלבציר פי אלחבס מע אבו אלפצל ומובארך</li>
<li>אבן צמח ואלבאקיין תחת אלמוטאלבה וכלמא אכתב ענהם מא יאתר וקד</li>
<li>בקיית מותחייר פמן לא ירתי להם ולא ירחמהם אוקפה אללה מוקפהם ולא</li>
<li>יצלי לה לא חנין ולא רחים וקולך לי אלמקאדסה יפעלו איין [אלמק]אדסה ולולא גמיל</li>
<li>אלבארי לא מקאם לי פי אלקודס בלא הם למא תכתוב ולולא חתי כרגת איין אל [ ]</li>
<li>אחזאן אלדי וראיי וכיף ינחמלו למן סאל ען קצירי גדא באי יש אלמוסתעאן [ואמא מא]</li>
<li>דכרתה יא ולדי מן אמר רסום כאנת ללריסא במצר [פ]אנת תערף מדהב[י פאני]</li>
</ol>
                    
                        <h3>(right margin)</h3>
                    
                        <ol>
<li>רגל מא אדכל פי</li>
<li>שי פיה שובהה</li>
<li>פי דיני ליס</li>
<li>אדרי עלי אי</li>
<li>צורה כאן</li>
<li>לאולאיך אל</li>
<li>ריסא הדה</li>
<li>אלאגזא</li>
<li>יכון אלקאים</li>
<li>פי אלסוק</li>
<li>יפעל מא יפעל</li>
<li>ויכון אלתקבל]את[</li>
<li>פי רקבה אל</li>
<li>מוקדם מא אנא</li>
<li>ממן יכון</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00036-00005/canvas/2">
                    
                    
                    
                        <h3>verso</h3>
                    
                        <ol>
<li>תחת מוטאלבה פי אלעברה ולא אדרי אייש יכון מני ולא מתי יודעא בי קד [כתבת]</li>
<li>לר אפרים אלחבר אבקאה אללה פי דלך ב[סוא]לה ען דלך אן לא ידכלני פי שיי על[י פיה]</li>
<li>שובהה פי דיני ואמא מא סאלתני יא ולדי מוכאתבה אלשיוך פי חאל נפסי [מא יצוב]</li>
<li>לי אלא בעד ינפצל אמר אלמקאדסה גבר אללה מציבתהם פהם תחת חאל קב[י]חה</li>
<li>ואלדי דכרתה מן משדך פי דאלך ולטפך פהיא אלמוראד מנך ולו אמכן אן תמנע</li>
<li>נפסך מן אגראה מא בסבב אלמקאדסה לקד כאן חסן תרתי מנך אלאן למא קד דפעו</li>
<li>אליה ותקול לסידי אלשיך אבו כתיר אדאם אללה עלוה הו אליום בנד אלרבנין לא</li>
<li>אזאל אללה ענה [גלא]לה יאמרהם בהדא מא קד כתבת עני וען אלמאצי [כ]ותב עדה</li>
<li>אלי סידי אל[שיך] אבו נצר אדאם אללה עלאה ומא ראית להא תאתיר פעת[ב]תה לאנה צאחב</li>
<li>סולטאן ו[כאן ילז]ומה מן אמרנא מא ילזם גירה פאן ראא סידי אלשיך אבו כתיר אדאם</li>
<li>אללה עלוה א[ן יגתמ]ע מעה ויקול לה יגב אן ירחמה אוליך אלמסאכין אד לא באמואלנא</li>
<li>פאיק לה בשי או רסם וידעו פותייא מן אפתא פמא הו אעלם מן גירה פאן כאן הדא</li>
<li>פותיאה פירד עלי אסלאפה אלדי אכרגו אקדאס ת[ עלי] אלעמארה אלבית ודארין</li>
<li>ב[ ] וסוק אלקודס לכאנה יתכלם עלי מא הו עליה מן אלסלאמה וגירה פי אלבלד</li>
<li>[ ] ולדי אני כתבת אליך הדא אלכתאב ואנא משגול אלקלב מן גהאת שתא</li>
<li>וכאן [ ] אלבדן אלצוף מע אבו אלחסן נאיל עלי אנה יצל אלי סידי ראס אלכל //אידה אללה// פי אל</li>
<li>[ ] ולם ירא לה מסיר ורדה אליי וקד אחדרתה (!) מעי אלי אלרמלה לעל יתם לי אן אוגה</li>
<li>בה אליך אן שא אללה תאכד תם תמנה לאנה תם אבאע לה וקד כתב יעתב כתיר וקד</li>
<li>אגבתה כתאבוה ואלוקת צעב גדא גדא אסאל אללה אן יעין עלי אלרצא וכתב אליי</li>
<li>[ ] אן פי מצר מחלקת בין אלרבנין ובין אלקראין ובין אלרבנין (!)</li>
<li>[ ] פאללה אללה יאולדי אחרץ א[ן ל]א ת[כ]ון פי דאלך שי בל אכתב אליי פאן</li>
<li>כונת מן [ ] כתבת פי דלך במא אקדר עליה לאן אלאומה אליום עלילה תריד</li>
<li>אלמלאטפה כמא יולאטף אלעליל אסל אללה אן לא יתסבב עלי ידך שי נודכר בה באל</li>
<li>קביח ויגמע ביני ובינך עלי אסר אלאחואל וקד כונת כתבת לסידי ראס אלכל אידה אללה</li>
<li>קביצאת באלעשרין אלבאקיה מן סקל[יה וע]שרה אוכר דכרהא לי ומא וצל מן הדא</li>
<li>ולא מן הדה שי בל אסאלך פי כתאבך עלי צור בט דנאנר וערפת אלכמסה אלא רובע</li>
<li>מא כאן וצלת מן צור אלא במן קבץ מנהא נצף דינר אלדי גאב בהא פאחב אן ירוג בהא</li>
<li>וכץ כל מן סאלך עני באתם אל[סלאם וחסבי] אללה ונעם אלוכיל יי וקד כתב[ת] אליה פיה אלסתה כותב</li>
<li>ומא אגאב והו מותוגד עליי ואלס[לאם]</li>
</ol>
                    
                        <h3>(upside down)</h3>
                    
                        <ol>
<li>[ابر ] هيم بن شلومو اطال الله بقاه من والده جعل فداه</li>
</ol>
                    
                </div>
            
        </section>
    </body>
</html>
