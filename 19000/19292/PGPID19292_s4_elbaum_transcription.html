
<html>
    <head>
        <title>Transcription of Letter: Bodl. MS heb. b 11/27</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. b 11/27</h1>

        <p>Alan Elbaum, [digital geniza document edition] (n.p., 2020).</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/b/canvas/ms-heb-b-11-27/1.json">
                    
                    
                    
                        <h3>Recto</h3>
                    
                        <ol>
<li>&nbsp;. . . אל . . . אלדי אדעא בהא אגתמע בי רב שלמה יר הו</li>
<li>ואשאר עלי באנני לא אטהר חתי יחצר אלמולא לאלא</li>
<li>ירוחו אויבי יש׳ בית האסורים פאכתפית מן אלליל</li>
<li>פגא אלרקי ללגד וקאל כלוה יכרג יבתני קאלו לה וחק כדי</li>
<li>סאפר לה שהוד ישהדו עליך בקבץ מבלג ראח יגיבהם</li>
<li>פזעק כתיר וגמע אלנאס עלי אלבאב ומא כלי ולא בקי</li>
<li>וכל אויבי שמחו מאוד ומא בקא להם שגל אלא ישהדוה</li>
<li>עליה וסיר אלשכץ וקאל לבן כאתב אלערב //וללרקי// וחק הדא אלפאעל</li>
<li>אלצאנע מא לה ענדי פי אלמלך ולא חבה ווחק כדי הו פי&nbsp;</li>
<li>וסט אלבית קאעד ושי אלרגל חאצר ביתנאכד עלי אלרגל</li>
<li>מא בישתהי יעטיה שי אעמאל אללצוץ ואלשלוח וסבב</li>
<li>הדא גמיעה דנובי אלדי אוגבת גיבתך ובן כאתב אלערב</li>
<li>ואקף פי וסט אלאסואק יעמל מחאפל עטימה אכתר</li>
<li>מן אלרקי וקאל יא מולאי אנא כצמה ואנא אשהד עליה</li>
<li>ענד נאיב אלסלטאן ויהדד פי וסט אלכלק לא אפעל . .</li>
<li>פי הדא אלכלב ולא אצנע ולא תסאל מא ביעמלוה</li>
<li>אלאויבים פי חקי וחקך איצא וסמעתהם באדני</li>
<li>יקולו וחק לו קבל מנא אכדנא הדא אלכלב ולא תזאל אלמקארע</li>
<li>תכיט (?) חתי יגיב אלמאל וי[ט]הרו ען אנפסהם ללכלק</li>
<li>חסידות עטימה וישנעו עני אן דאך אלאכיר לץ פאעל</li>
<li>צאנע וגרי חלול שם עטים האיל אשר לא ראו אבותיך</li>
<li>ואלניראן משתעלה וחלול השם לא יסתר פילית [=פיא לית] יא אכי לו</li>
<li>כאן קצא אללה במות קבל הדה אלקציה קצתי בחיי ולו</li>
<li>כאן שא תע באנך תכון חאצר מא גרי שי לאן בן כאתב</li>
<li>אלערב כאן ירי לך ותפהמה אלחק ואלאן יא סידי ויא מולאי</li>
<li>אנא פי אלנאר ומא באכאף אלי יזיד עליה שי אמות פי</li>
<li>וסט הדה אלנאר פלמען השם סאעה וקופף עלי הדה אלאחרף</li>
<li>לא תנעאק סאעה ואחדה פלי מכתפי יב יום אלי תסטירה</li>
<li>וכל סאעה יעמל מחאפל פי וסט אלאסואק מצר ואלקאהרה</li>
<li>ואלנאר משתעלה מא יגד מן יכמדהא בל יקויהא</li>
<li>וישעלהא ויגהזוה ויקולו פי וסט אלכלק מעדור מסכין נהב</li>
<li>מאלה ואבו אלפרג עמי ואקף מע אלרקי פי וסט אלאסואק</li>
<li>ועלי אלמגזרה ילעני וילענך ומא יכלי ולא יבקי קדאם (?)</li>
<li>אליהוד ואלמסלמין ויקול ללרקי מא אתלף הדא אלכלב וש . .</li>
<li>עלי אכד אמואל אלנאס אלא דאך אלכלב ובירתבה איש</li>
<li>יעמל ואיש יקול וקאל לה הדה אלרהונאת לא תקומהם</li>
<li>בל אגדא יום אל[[כמיס]]אתנין אנא אקעד פי אלסוק תגי אלי</li>
<li>ענדי ענאדי עליהם קדאם שני עידים כדהם ברבע נחאס</li>
<li>מא ילזמך אן תקומהם ומהמא בקי תאכדה מן רקבתה</li>
<li>וקאל אלרקי מא יעמל אלי אלדי קאל לה . . . ה ואס . . . ו עלי</li>
<li>הדה אלצורה וי . . לה אל . . ה ינגזו עליהם</li>
</ol>
                    
                        <h3>Recto, right margin</h3>
                    
                        <ol>
<li>לא אליכם כל</li>
<li>עוברי דרך הביטו</li>
<li>וראו אם יש מכאוב</li>
<li>וגמ ביום</li>
<li>חרון אפו</li>
<li>כמא יקאל פי</li>
<li>אלמתל עדותי</li>
<li>גאפלתי (?)</li>
<li>ומא יכלי</li>
<li>אבו אלפרג</li>
<li>מא ביעמל</li>
<li>הו ואכותה</li>
<li>ואולאדהם</li>
<li>ויקולו אבצרו</li>
<li>רבנא כיף אשהר</li>
<li>הדלכלב ופיך</li>
<li>איצא ביעמל</li>
<li>עטים הו</li>
<li>וגמיעהם</li>
<li>יא מולאי דבחתני</li>
<li>בגיבתך ויקולו</li>
<li>ללנאס וחק</li>
<li>אלשריעה קאעד</li>
<li>פי וסט אלבית</li>
<li>ובירקץ אבו</li>
<li>אלפרג ויוסף</li>
<li>ואכותה ואולאדה</li>
<li>רקץ וטרב</li>
<li>ביצגו אלנסא</li>
<li>מן טרבהם</li>
<li>ואלכלק ביצגו מן</li>
<li>עטם חילול&nbsp;</li>
<li>השם ולא&nbsp;</li>
<li>ביכמד (?) וכל</li>
<li>סאעה יקולו&nbsp;</li>
<li>אלגנד אכוה</li>
<li>עלי אלבאב</li>
<li>. . א פי אלנאר</li>
<li>. . . . . . . עה</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/b/canvas/ms-heb-b-11-27/2.json">
                    
                    
                    
                        <h3>Verso</h3>
                    
                        <ol>
<li>ואלרקי אכד עליך שטר באן לה ענדך אלף נקרה</li>
<li>וגא אלי ענד אלשיך סלימאן אלכהן טלב מנה אלשהאדה קאל לה</li>
<li>מא עאקתהא אלי מנך לו גית כתבת לך פבלגני אלקציה מע מא</li>
<li>אנני מא אנא חאצר אלצואב אלי במנזלה מן ביתקלא פי אלס[אג?]</li>
<li>פסאלתה אנה יכאסרך באלשהאדה חתי תגי נפד עלי כתיר וקאל</li>
<li>לא כיר ולא כראמה ולא עזאזה אנא ואהרון שהדנא עליה באנה</li>
<li>קבץ אלף נקרה ואקנינא מנה עלי הדא מא אשהד בנדר הדא פקלת</li>
<li>וחק אלשריעה אחאלני עליה בהא ואכדתהא מנה והי מן גמלה</li>
<li>אלמאיתין אלדי בידעי בהא פקאל לי מא אעיק אלא אלדי אשהד בה</li>
<li>ואי וקת אן רגע טלבה מני דפעת לה אלשהאדה פגא אלרקי</li>
<li>אגתמע בה וקאל לה סמעת אנך אסתופיתהא קאל מחאל כיף</li>
<li>באלתשנע תרוח אמואל אלנאס מא אכדת מנהא שי אצלא</li>
<li>ואל . . . . . מא ביסתר וחילול השם כלמא מאר בי תזאיד</li>
<li>ואלרקי ענד בן כאתב אלערב צאבח מאסי וענד יוסף וישועה וחפדתהם</li>
<li>ויפתקו (?) לה מלאזם (?) כתירה ודעאוי כתיר ללה תע למען השם</li>
<li>לא תבטי עני סאעה ואחדה ולו אנך תבטל כל שגל אן לך פמא</li>
<li>הדא וקת אלגפלה אנא פי אלנאר ואלמצאג מא יגיב רבע</li>
<li>קימתה פי אלנדא וקאלו לה אלשרע אנך תנאד (?) עליה קדאם אתנין</li>
<li>ומא דכרת ללמולא כמר (?) מזלי (?) ממא גרי ומא אערף איש יתגדד</li>
<li>ומא אקדר אשהד חתי תחצר ואנא אערף אנני אנכד עליך</li>
<li>ואשוש ואנמא איש אעמל יא אכי אנא פי אלנאר ומא כאן</li>
<li>הדא פי אלבלד וקד טמע פיה כתיר וצאר לה משדין (?) ואקף</li>
<li>הו והם יתזאטטו ויתמשעלו נהאר וליל ולא יכלו</li>
<li>וטמעו פיה ושמתו אלי אלגאיה ואלנהאיה פלו כאן שא תעלי</li>
<li>בכיר כנת קד מת אסתרחת מן דלגזר דין אלשדיד אלעטים</li>
<li>אלהאיל ולא ביגדו מן ירד פי פמהם כלמה ולו אגד אנא</li>
<li>איצא מן אתחדת מעה בכלמה אדברה וירוח לי פמא הדא</li>
<li>אלא עקאב שדיד אסאלה תע בזכות החסידים והקדושים והחוזים</li>
<li>והנביאים אן ינטר נטרה ברחמה וישוב מחרון אפו למען שמו</li>
<li>ויאמר למלאך מצוקותי הרף ידיך בזכות האבות יא מולאי</li>
<li>מא בתנקצי נהאראתי אלי פי בכא ודובאן כבד בעץ בעץ</li>
<li>מא אסתחקה גם כי אזעק ואשוע סתם תפלתי ומא יחתאג</li>
<li>אלמולא וציה אשתהי מן תפצל אלמולא אן יקבל לי רגלי מן</li>
<li>תעלם //עני// ותסאלהם אן יבקשו עלי רחמים אולי תעשה</li>
<li>האל לנו ולא נאבד ולא יאכד עלי אלמולא כוני טולת עליה</li>
<li>כוני צדעתה פמא אנא חאצר אצלא בל גאיב אלצואב</li>
<li>ייפן אלינו ברחמים ושלום כפול ור׳ דוד יסלם עלי אלמולא</li>
<li>ויעתב עליה עלי עאקתה ורב שלמה פי עאפיה בידאוי עלי&nbsp;</li>
<li>עאדתה ובית אלמולא פי עאפיה ואלצגאר יא מולאי עיני מתטלעה</li>
<li>אלי אלבאב למען השם לא תקעד סאעה ושלום כפול</li>
<li>ממלוכה</li>
<li>מנחם</li>
<li>ומהדב בן אלעודי סמעת אנה עלי כטה ואלחטים ביוקר</li>
<li>הו תע ידבר ברחמתה ושלום אנס&nbsp;</li>
</ol>
                    
                </div>
            
        </section>
    </body>
</html>
