
<html>
    <head>
        <title>Transcription of Letter: T-S 10J10.23</title>
    </head>
    <body style="max-width: 860px; margin: auto">
        <h1>Transcription of Letter: T-S 10J10.23</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>Ḥalfon the Traveling Merchant Scholar : Cairo Geniza Documents‎</em></a> (in Hebrew) (Jerusalem: Ben Zvi Institute, 2013), vol. 4.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00010-00023/canvas/1">
                    
                    
                    
                        <ol>
<li>בש̇מ רח̇מ</li>
<li>צדר כתאבי אלי חצרה מולאי אלשיך אלאגל אלנביל אטאל אללה בקאהא</li>
<li>ואדאם תאיידהא ועלאהא וכבת אעאדיהא ושאניהא ומן</li>
<li>תופיקה אלחסן לא אכלאהא וחרס מדתהא וכפאהא נכבאת אל</li>
<li>זמאן וטוארק אלחדתאן מצמנא דכר מא אגדה מן אלם אלשוק ואלתוק</li>
<li>אליהא ואלארתיאח נחוהא ואלאסף עלי אלפאית מן משאהדתהא</li>
<li>ואלקדיס סב̇ח אסאל אן יבלגני אלאמניה בלקאיהא עלי אחסן אלקצאיא</li>
<li>אנה קאדר עלי דלך ומליّ בה ואמא גיר דלך פלם יתגדד שי</li>
<li>אנהיה אליהא אלא וצול מרכב ̇גנוי דכר אנה אחד אתני עשר</li>
<li>מרכב ואצלה ואמא מרכב אלצלטאן פלם יצל אלי אלאן וקד</li>
<li>אשגל קלוב אלנאס אללה יסמענא ענה כירא ואמא אלחריר פאן</li>
<li>פי יומי הדא אנבאע אל̇כז אלגאיה ̇ל̇ט וגירה ̇ל̇ו ̇ל̇ז ואל</li>
<li>מקשור ̇כ̇ח ואלאוסאט עלי אלחאל אלתי תעלם וקד חצרו</li>
<li>ללצלטאן כל ̇כז וצל מא כלא אלנזר ואליסיר אעלמתהא דלך</li>
<li>ואמא גיר דלך פאנני מתטלע לורוד כתאבהא מצמנא ראחה</li>
<li>סרהא ממא כאנת בצדדה פקד עלם אללה ̇ציק צדרי למא</li>
<li>כאנת אשתכתהִ מ̇צאפא אלי מא אנא עליה מן שגל אלסר</li>
<li>אללה סב̇ח יטמנהא ויטמן אלאצדקא מן גהתהא ממא תשכוה</li>
<li>חצרתהא אלאגלה מכדומה באפצל סלאם ואתמה ואלשיך אלאגל</li>
<li>אבו עלי ואשבאלה מכדומין ען עבדהם באפצל אלסלאם</li>
<li>ואלשיך אבו אלנִגִםִ ואלשיך אבו מוסי הרון יכדמאהא באפצל</li>
<li>אלסלאם ואכוה עבדהא יכדמוהא באפצל אלסלאם</li>
</ol>
                    
                        <h3>Right Margin</h3>
                    
                        <p>(1) ואלשיך אבו אסחק אברהים בן שבִ[ת] (2) יכדמהא באפצל אלסלאם וגמיע (3) אלאצדקא יכדמוהא באפצל אלסלאם (4) ואתמהא וחסבי אללה ונעם אלוכי[ל] (5) ̇י̇ב אלול (6) אן אמכן חצרתה אן תנפד לי אלכר̇ג (7) צחבה מן ינחדר מן אצחאבנא פמא (8) אולאהא פעלת מנעמה אן שא אללה</p>
                    
                </div>
            
        </section>
    </body>
</html>
