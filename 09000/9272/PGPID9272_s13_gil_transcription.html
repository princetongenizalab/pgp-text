
<html>
    <head>
        <title>Transcription of Letter: F 1908.44HH</title>
    </head>
    <body style="max-width: 860px; margin: auto">
        <h1>Transcription of Letter: F 1908.44HH</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/9272/iiif/textblock/10406/canvas/1/">
                    
                    
                    
                        <h3>Recto</h3>
                    
                        <ol>
<li><span lang="he">כתאבי אטאל אללה בקא מולאי אלשיך אלאג'ל ואדאם תאידה וסלאמתה ונעמאה</span></li>
<li><span lang="he">וכבת אעדאה מן אלמסתקר אלנצף מן שבט כתמה אללה עלי מולאי באחסן כאתמה</span></li>
<li><span lang="he">אעלמך יאמולאי אן כרג'תם כתב אללה סלאמתכם ונאלנא מן וחשתכם מא</span></li>
<li><span lang="he">אללה יעלמה וכל מן פי אלבית ואמא נהראי ולדי אחיאה אללה ינכלק עלינא</span></li>
<li><span lang="he">ויקול מתא יג'י רבנו אבו סעד ויקול אדיוני ענדה ואלי אלסעה נחן נקול לה</span></li>
<li><span lang="he">הם פי אלכניסיה אסעה יגו וכאנת קלובנא בכם משגולה כיף כאן וצולכם</span></li>
<li><span lang="he">אלי אן וצל יום אלכמים באלעשי ר' אברהם אלקלעי ואלכהן ואעלמונא בוצולכם</span></li>
<li><span lang="he">עלי ג'מלת אלסלאמה פחמדנא אללה וסאלנאה תמאם באחסאן פאחב</span></li>
<li><span lang="he">מנך יאמולאי סאעה וצולך סאלם אן שא אללה אלי סאלמין תעלמני בוצולכם</span></li>
<li><span lang="he">אלי קרארכם ואחמד אללה עלי דלך וכל מן פי אסכנדריה מן אצחאבנא</span></li>
<li><span lang="he">ברוכים יהיו מתוחשין לצפרכם דאעיין לכם אללה יתקבל ביכם אלדעוה</span></li>
<li><span lang="he">אלצאלחה ולא ישתתכם ולא יששתנא(!) ען אוטאננא ותעלמני יאמולאי</span></li>
<li><span lang="he">פי כתאבך אן כאן ננפד לך אלג'אריה אלי מליג' כמא קררת מעך</span></li>
<li><span lang="he">ואן כאן ענדך פיהא ראי גיר דלך לאני מעול עלי אנפאדהא אליך בעד וצול</span></li>
<li><span lang="he">כתאבך בדלך</span></li>
</ol>
                    
                </div>
            
                <div data-canvas="https://geniza.princeton.edu/documents/9272/iiif/textblock/10406/canvas/2/">
                    
                    
                    
                        <h3>Verso</h3>
                    
                        <ol>
<li><span lang="he">וכדאלך ואמולאי מא סאלת חצרתה פי אלאג'תמאע מע אלשיך אבו אלמפצ'ל פי מא</span></li>
<li><span lang="he">יתעלק מעי לי אן אבן כ'אלי ינעאק עלי תוג'יהה ומא כתבתה לך פי אלתדכרה אעלמת</span></li>
<li><span lang="he">מולאי דלך תכתץ אפצל אלסלאם ומולאי אלשיך אבו סעד סלמה אללה אלסלאם ומולאי</span></li>
<li><span lang="he">אלשיך אבו אלחסן יכצה באלסלאם ווליה נהראי ולדי יקבל ידה ויכצה באלסלאם ור' אברהם</span></li>
<li><span lang="he">אלערוס יכץ חצרתה באלסלאם ומן ענדנא סגיר וכביר יקבלו חצרתה ויכצוה אלסלאם</span></li>
<li><span lang="he">ויסאלוה לא ינסאנא מן דעוה צאלחה ושלום וחיים יוסיפו לך וכתבך לא תקטעהא ושלום</span></li>
</ol>
                    
                        <h3>Bottom Margin</h3>
                    
                        <ol>
<li><span lang="he">חצרה מולאי החבר גדול [הי]שיבה                 מחבהא ושאכרהא נתן בן נהראי נ'ע'</span></li>
<li><span lang="he">רבנו נהראי ביר' נסים ז'ל'</span></li>
<li><span lang="he">אטאל אללה בקאהא ואדאם עזהא</span></li>
</ol>
                    
                </div>
            
        </section>
    </body>
</html>
