recto

אני כותב לך, אדוני ורבי הנכבד, ייתן לך אלוהים אריכות ימים ויתמיד את עזרתו לך ואת שלומך ואת חסדיו לך,
ויכה את אויביך, מן הבית, במחצית שבט, יחתום אותו אלוהים עליך אדוני במיטב חותמו.
אודיעך, אדוני, שאחרי שיצאתם, יכתוב אתכם אלוהים לשלום, תקפו אותנו געגועים אליכם כפי
שאלוהים הוא היודע, וגם את כל מי שבבית; אשר לנהוראי בני, ייתן לו אלוהים חיים, הוא מתנפל(?) עלינו
ואומר : מתי יבוא רבנו אבו סעד; והוא אומר: קחו אותי אליו. ועד עכשיו אנחנו אומרים לו: 
הם בבית הכנסת, עוד מעט יבואו. היינו מודאגים בגללכם, על דבר בואכם,
עד שביום חמישי בערב הגיעו ר' אברהם אלקלעי והכוהן והודיעו לנו שהגעתם
בריאים ושלמים ; על כן הודינו לאלוהים וביקשנו ממנו שישלים את טובותיו. אבקש אפוא 
ממך, אדוני, כי עם בואך בשלום, ברצון האל, אל השרויים בשלום, תודיעני שהגעתם
אל ביתכם ואודה על זה לאלוהים. כל הנמצא באלכסנדריה מקרב אנשינו,
ברוכים יהיו, עצובים על נסיעתכם ומתפללים למענכם. אלוהים יקבל למענכם את התפילה 
הטובה ואל יפזר אתכם ואל יפזר אותנו מארצותינו. הודע לי, אדוני,
במכתבך אם לשלוח לך את השפחה למליג' כאשר סיכמתי אתך,
או שמא החלטת לגביה משהו אחר, כי אני מתכוון לשלוח אותה אליך כשאקבל ממך
מכתב על זאת.

verso

כמו כן, אדוני, מה שביקשתי מהדרתך, כי תיפגש עם האדון אבו אלמפצל במה
שנוגע לי עצמי, כי בן דודי (מצד אמי) משהה את משלוח הדבר. ומה שכתבתי לך בתזכיר. זאת לידיעתך
אדוני. קבל נא את מיטב דרישות השלום, ולאדוני ורבי אבו סעד, ייתן לו אלוהים שלום, ולאדוני
ורבי אבו אלחסן, מיטב דרישות השלום. עבדך נהוראי בני מנשק את ידך ודורש בשלומך ור' אברהם
אלערוס דורש בשלום הדרתך, וכל מי שאצלנו קטון וגדול מנשקים להררתך ודורשים בשלומך
ומבקשים שלא תשכח להתפלל תפילה טובה למעננו. ושלום וחיים יוסיפו לך, ואל תפסיק לכתוב לנו ; ושלום. 

verso, address
הדרת אדוני החבר גדול הישיבה רבנו נהוראי בי''ר נסים ז"ל, ייתן לו אלוהים אריכות ימים ויתמיד את גדולתו. אוהבו המורה לו, נתן בן נהוראי נ"ע. 