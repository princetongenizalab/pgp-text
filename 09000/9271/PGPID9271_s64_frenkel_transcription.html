
<html>
    <head>
        <title>Transcription of Letter: Bodl. MS heb. c 28/31</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. c 28/31</h1>

        <p>Miriam Frenkel, <em>The Compassionate and Benevolent: The Leading Elite in the Jewish Community of Alexandria in the Middle Ages‎</em> (in Hebrew) (Jerusalem: Ben-Zvi Institute for the Study of Jewish Communities in the East, 2006).</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-31/1.json">
                    
                    
                    
                        <h3>Recto</h3>
                    
                        <ol>
<li>יא מולאי וסידי עמאדי ודכירתי אלפאצ'ל אלאסעד אלחכים אלאמגד</li>
<li>ומן אטאל אללה בקאה ואדאם נעמתה וארתקאה וסמוה וסנאה ובסטתה</li>
<li>ונמוה ועלאה ובלגה ובלג פיה גאיה מנאה ובליג משתהאה</li>
<li>אנה עלי דלך וכיל ולתחקיקה כפיל ברחמתה כתבת יא מולאי</li>
<li>ואנא עלי חאל סלאמה ועאפיה בעד וצולי סאלמא בחמד אללה ועונה</li>
<li>אלי תגר אלאסכנדריה וכאן וכאן קד ג'רי עלינא שדאיד ומצאעב</li>
<li>יטול וצפהא ואשרפנא עלי אלתלאף ולטף אלבארי תעאלי ועשה</li>
<li>ברחמיו וברוב חסדיו ואמא מא ענדי מן אלשוק ואלוחשה</li>
<li>ואלארתיאח נחו מולאי וסידי וגמיע אלאהל אלשריף פאלבארי</li>
<li>הו תעאלי עאלם מקדאר דלך ותאספי לפרקתהם [ ] אלנדם</li>
<li>בעד אלפות ותדכרי תלך אלאיאם אלסעידה ואלעשרה אללדידה</li>
<li>תם מא אצפה ואנתבה ואנשרה פי גמיע אלבלאד וכל</li>
<li>אלאקטאר מן מחאסנהם ונמו אלפצ'ילה פיהם ותמכנהא מן</li>
<li>גמיעהם מן עלום שתי ומעארף מכתלפה פי כל פן מע</li>
<li>כתרה אשגאב וצגר סן ועול המלכות ותוקף הגלות</li>
<li>אסאלה תעאלי אן יזיד להם צאלח מא עטאהם ולא ימכן אן</li>
<li>יכון אלא מא קד כאן לכון מתל אלמולא רבי אברהם</li>
<li>הח' המופלא ש'צ' ואלדהם ומתל אלמולא אלסיד אלאפיל</li>
<li>אלחכם אלאכמל רבנא יהודה עמהם פכיף לא תכון</li>
<li>אלפצ'ילה שעאר ודתאר ומלכא וטבאע והו</li>
</ol>
<p>&nbsp;</p>
                    
                        <h3>Recto, right margin</h3>
                    
                        <ol>
<li>ברחמתה</li>
<li>יקצ'י באלמזיד</li>
<li>ואלקוה ואלתאיד במנה</li>
<li>ואמא מא אנא פיה ומא לחקני</li>
<li>ענד וצולי אלי אלבלאד מן</li>
<li>אלאהתמאם במא חדת' וטרי</li>
<li>פי אלבלאד פהו אמר יזיד עלי</li>
<li>אלוצף מן גלא תקדם ופתן</li>
<li>ותשוש בלאד וגיר דלך</li>
<li>מן ע[דם] אגלא וסרוג'</li>
<li>מן אלאמה ומן גמלהתא</li>
<li>עדם מן ראס אלמתיבה</li>
<li>ימצא רחמים וגמאעה</li>
<li>אלדיאנין אלשיוך ובעץ'</li>
<li>כדאם אלסלטאן ולם</li>
<li>יכון אלא אשהר יסירה</li>
<li>ווקף אלתסלי במן בקי</li>
<li>חתי קצ'א אללה תעאלי</li>
<li>עלי באלמחתום</li>
<li>אעני עלי מולאי</li>
<li>והאם ראסי אכי</li>
<li>אלכביר</li>
<li>פענד</li>
</ol>
                    
                        <h3>Recto, upper margin</h3>
                    
                        <ol>
<li>סאעה מא וצלת אכברת</li>
<li>במציבתה ודהמתני רזיתה</li>
<li>וקבלת חכם אללה תעאלי</li>
<li>ועדלת קצ'אה וחמדתה</li>
<li>אעתראפא בחסן מא</li>
<li>אמצ'אה חתי אנני</li>
<li>אקמת עדה איאם</li>
<li>לם אטיק אלתצרף</li>
<li>ולא אלטלוע אלי</li>
<li>אלמרכב לתפריג'</li>
<li>מא כאן מעי</li>
<li>ותלף מא תלף</li>
<li>ואנכסר מא קצ'י בכירה</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-31/2.json">
                    
                    
                    
                        <h3>Verso</h3>
                    
                        <ol>
<li>וגמלה אלאמר לם אנתפע בנפסי מן יום אן וצלת אלי אסכנדריה</li>
<li>ולם אג'ד צחה תאמה פי אלגסם ולא פי אלנפס מן אלאמור אלתי טרת</li>
<li>פי אלבלאד וחסרה מן מצ'א ונדמי עלי כרוג'י מן אלאנדלס פי תלך</li>
<li>אלמדה חתי אנני כלמא תפכרת מוטן אלאך וסכנה אלאשראף</li>
<li>עלי חאלה ותצרפה לם אגד מן נפסי קוי וצבר עלי אלטלוע אלי מצר</li>
<li>ואלקאהרה ואלמשאהדה לדלך ואלמקאם פי אלאסכנדריה נדאפע</li>
<li>מן וקת אלי וקת ולי אליום פיהא ט' שהור מן חין וצלת אליהא אלי</li>
<li>אלאן ולם יבק מן לם יכסר ויעצ'ני וטלע אלי מצר מן גמיע</li>
<li>אלאהל ואלאקארב ואלאצדקא וכל מן פי אלאסכנדריה ולם אגד</li>
<li>מן נפסי נהצ'ה לדלך ואעצ'ם אהתמאמי חית שגלני אלזמאן</li>
<li>בדלך ולם אתמכן עלי אלנהוץ' בבעץ' מכאפאתהם וקצ'א</li>
<li>בעץ' חואיג'הם ממא כאן בבאלי ומא כלפוני איאה מן</li>
<li>אמור אלבלאד וגראיבהא ואלעקאקיר אלמכצוצה בהא פהו</li>
<li>תעאלי עאלם מא ענדי מן דלך וחית תאכר אלאמר פי הדה</li>
<li>אלסנה לאן אמור מצר לא תנקצ'י (לא תנקצ'י) אלא למן הו</li>
</ol>
                    
                        <h3>Verso, right margin</h3>
                    
                        <ol>
<li>פיהא</li>
<li>ומן כאן פי</li>
<li>אלאסכנדריה לא תנקצ'י</li>
<li>לה חאגה וטלבת אכתב</li>
<li>למולאי אגראץ' ואסבאב</li>
<li>בתלך אלאשארה אלתי</li>
<li>ביננא פלם אגד מן</li>
<li>אלנפס אנשראח לדלך</li>
<li>וקד כתב למולאי עדה</li>
<li>כתב פי מרכב אלקאיד</li>
<li>וקד כאן למתל מן לחקה</li>
<li>מא לחקני אן לא יכתב</li>
<li>פי הדה אלמרה כתאב</li>
<li>ולאכן לם יחמלני אלשוק</li>
<li>ומא אגדה</li>
</ol>
                    
                        <h3>Verso, top of the page, above the address</h3>
                    
                        <ol>
<li>פינעמו מואליי בבסט אלעדר פי נקץ אללפט' ואלכט למא אנא נסאלה ושלום יקירי ובבת עיני ירבה לעדי עד סלה</li>
<li>וכתב עלי קדם עלי אלסאחל</li>
</ol>
<p>&nbsp;</p>
                    
                        <h3>Verso, address, right column</h3>
                    
                        <ol>
<li>חצ'רה אלחכים אלגליל אלגצן אלנביל אלחבר אלאכמל אלפאצ'ל אלאגמל</li>
<li>כ'ג'ק' מר' ור' יצחק המבין המשכיל בר כבוד רבי אברהם החכם</li>
<li>&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; המופלא נט' רח'</li>
</ol>
                    
                        <h3>Verso, address, left column</h3>
                    
                        <ol>
<li>שאכר חסן ודאדה</li>
<li>וגמיל</li>
<li>עשרתה ואעתקאדה</li>
<li>אלשאיק לנט'רה</li>
<li>חלפון הלוי</li>
</ol>
                    
                </div>
            
        </section>
    </body>
</html>
