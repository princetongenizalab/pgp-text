
<html>
    <head>
        <title>Transcription of Letter: CUL Or.1080 J24</title>
    </head>
    <body style="max-width: 860px; margin: auto">
        <h1>Transcription of Letter: CUL Or.1080 J24</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>Ḥalfon the Traveling Merchant Scholar : Cairo Geniza Documents‎</em></a> (in Hebrew) (Jerusalem: Ben Zvi Institute, 2013), vol. 4.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-OR-01080-J-00024/canvas/1">
                    
                    
                    
                        <ol>
<li>בשמך רח̇מ</li>
<li>קד עלם אלבארי גלת קדרתה מא וגדתה לפראק</li>
<li>חצרה מולאי כבוד ג̇ד ק̇ד מר̇נ ורב̇נ חלפון</li>
<li>הלוי הקהתי החכם והנבון הירא שמים מנעוריו</li>
<li>אטאל אללה בקאהא ואדאם עלוהא וארתקאהא ותמכנהא</li>
<li>ורפעתהא וסנאהא וכבת חסדתהא ואעדאהא וחצרתא</li>
<li>תלך אלמדה ולם בעונותי אקצי מנהא וטר ולא אפלו</li>
<li>אלחדית פלא באל גירה ואנא אעלם אן רבמא אדרך אלאגל</li>
<li>דון אלאגתמאע בהא ואלתדאד בחדיתה אלדי הו</li>
<li>הו כמים קרים על נפש עיפה אללה יגעלהא פי חיז</li>
<li>אלסלאמה אין מא תוגהת ואחרץ יא מולאי גועלת פדאהא</li>
<li>אן תע̇גל ותנגז אמר אדא פאת זמאנה מא יסתדרך</li>
<li>מתל אלזרע אדא פאת וקתה מא יסתדרך אללה ירמי</li>
<li>עליהא ויופק להא מן כיאר כלקה ותכון מתל אלסת אלואלדה</li>
<li>רחמהא אללה ויתבת פיהא ויביאה יצחק האהלה שרה אמִוִ</li>
<li>וג וינחם יצחק אחרי אמו ולם אזל משגול אלקלב אלי אן וִ[צל]</li>
<li>מן אעלמני אנהם אסבתו פי אביאר פלו עלמת אן</li>
<li>רגלי מרנו ורבנו יהודה תטא דאך אלמגלס כנת אעפר</li>
<li>וגהי תחת על העפר אשר דרכו רגליו עליו לא כן מא פי</li>
<li>ק̇צא אללה מפר מא וצלת מן חקהא שי מן אלאשיא אלא משגול</li>
<li>בעלתי ועלל מן ענדי אלדי מא סמע ולא ראי וגע מתלה</li>
<li>וחרצת אכת כתאב אסתוחש מנהא פגאני מן אלעואר̇ץ</li>
<li>חתי וחקהא עלי עסר עלי מן יבלגני גר̇צי פי שרי אלורק</li>
<li>ולא פי קצה ולא פי אלנשא וחקהא עלי כמא קאל רבנו יכון</li>
<li>לעד פי מן וצל אלי עשר אלסבעין לא יסמע לה קול</li>
<li>ולא יקבל מנה ראי ישוב ליולדתו ואליִולדת כרהתנא</li>
<li>מא תקבל אלא אלאגוד מתל רבנו עלי החכם והנבון נזר</li>
<li>המשכילים זכרו לחיי עד ולו וצפת להא מא תגדד בעד</li>
<li>מסירכמא מן אלואן אלמצאיב אלסבאת אלצעב אלדי לית</li>
<li>כאנת פיה גאיבה אלא תחס מן דאך אלקלב אלרגיף וכל חס</li>
<li>מישום אלגשואת אלדי תפארקהא איש כאן הדא אלחד</li>
<li>אלמישום אלדי אגתמע ראי אלחבר וראי כאלהא והו</li>
<li>מא דכרה אלראזי פי אלמנצורי פי אנקפאל אלקלב ודאך</li>
<li>אלדי כאנת תחסה אנמא שרבתה ולם יחדפהא שי אנחל</li>
<li>גמיע גסמהא ואכדתהא אלגשואת אליום סנה ונצף מן</li>
<li>חית שרבתה מייתה עלי וגה אלארץ ונחן נטמע ברחמי</li>
<li>שדי אן אדא אגתמע רבנו מע חצרה סידנא אלנגיד תכון לעד</li>
</ol>
                    
                        <h3>Right Margin</h3>
                    
                        <p>(1) לעל יכון להא פרג פקד כאן כאלהא23 אלשיך אבו יעקוב (2) חית אגתמע בהדרתו וסבר להא אלמרץ (3) קאלת הדא מרץ אלנסא ולם יכון עלם כאלהא (4) בשי מן הדא וקד אחצרנא24 אלקואבל ווצפו להא (5) אלאדהאן ואלשחום ולם יחד מן25 אלמרץ (6) והדא אלכלט אלסודאני (7) אשד עליהא מן (8) שי26 פקד</p>
                    
                        <h3>Top Margin</h3>
                    
                        <p>(1) עולת עלי כתב ורקתין (2) בצפה אלחאל יטלעו (3) מע אלשיך אבו אלפרג (4) אבן עמתהא (5) לאנה עול (6) עלי אלספר</p>
                    
                </div>
            
                <div data-canvas="https://cudl.lib.cam.ac.uk/iiif/MS-OR-01080-J-00024/canvas/2">
                    
                    
                    
                        <h3>Verso</h3>
                    
                        <ol>
<li>ויכליהא קטעה לחם תתמנא אלמות מא תקדר עליה איש</li>
<li>אקדר אנא אעמל להא או אכוהא מן תריד מן ילבסהא</li>
<li>תובהא ויעמל להא אשיא לא לנא סביל אליהא כיף יכון</li>
<li>חאלנא פי דאר לא אמראה ולא גאריה ואלולד אלמקבל אכדדִ</li>
<li>לה עשרה ארטאל חריר וכרג פי וצט אלעיד סבק כל מסאפִר</li>
<li>וכרג פי וקת אן כאן אלשי יטלב אליום כמסה שהור וגא</li>
<li>אלי אביאר אלי ענד אלשיך אלמתפצל אבו סהל מע מהאנתה</li>
<li>ונחסִה וקד כתבת הדה אלאחרף לרבנו אדלאל עלי תפצלהא</li>
<li>אולי תדינני לכף זכות פקד עלם בורא הכל כיף כתבתהא</li>
<li>וקד לסקתהא בורקה ביצא אלי אן תקף עליהא ותבצר דאך אלעאר</li>
<li>אלדי כתבת בלא קלב ולא עלם פתחרץ חצרתה ענד וצול</li>
<li>אבו אלפרג תמצי מעה אלי ענד סיידנא ותסאעדה ותמ̇צי</li>
<li>אלי ענד אלשיך אבו אלעלא אבן תמאם ותכליה יצף לה חאלהא</li>
<li>אולי יחנן יו' צבאות ויכון דלך עלי ידהא תבסט עדרי ענד רבנו</li>
<li>יכון לעד ותערפה אלתוכחות אלדי אנא פיהא ותעלמני כיף כאן דכולהא</li>
<li>ומא לקאת מן חצרה אלנגידות תכון לעד וממן בקי אחסן כלאץ מן</li>
<li>הו שרי בעקיא ויחסן כלאצהמא ברחמתה ויכתם להמא בכיר</li>
<li>ויעטף קלב סלטאנהמא עליהמא ברחמתה ופצלה תערפני</li>
<li>אכבאר חצרה רבנו ואיִן נזלת וגמיע מא גרי להא כאני</li>
<li>משאהדה ותהניני בצלח אלפתיאן מע מולאי אלשיך אלעם</li>
<li>̇ש̇צ ותערפני אכבארה ואכבארה פתיאנה שמרם צו̇ר</li>
<li>ותניני איצא במא סאלתהא פיה קבל מסיר ח̇צרה רבנו תסר</li>
<li>בדלך חית וקצא אללה אלמחתום עלי מן נחסד ארצִאִהִ</li>
<li>עלי משאהדה דלך בעדה ̇ז̇ל וארגו מן אללה דלך קִדִ כנת</li>
<li>סאלתהא פי אכד וִכתאב תפסיר ישעיהו עליו השלום</li>
<li>מן ענד אבו נצר תנעם באנפאדה צחבה אבו אלפרג מוצל</li>
<li>אליהא ותכץ עני אלשיך אבו עלי ופתיאנה אפצל אלסלאם ותכץ</li>
<li>עני אלשיך אבו נצר ואלשיך אבו אלפרג ואלשיך אבו אלמ̇גד</li>
<li>אללה יגעלהם כלף באקי עלי חיאתהא ושלום הדרתה</li>
<li>ושלום כל הנלוים אליה ירביון לעד נצח סלה</li>
</ol>
                    
                        <h3>Upside Down</h3>
                    
                        <ol>
<li>חצרה כבוד גד קד מר̇נ ורב̇נ חלפון הלוי מודה חסדיה</li>
<li>החכם והנבון השר הנכבד בר כבו ג̇ד קד עמרם</li>
<li>ורבנא נתאל הלוי הקהתי הזקן בר יצחק ̇נ̇ע</li>
<li>הנכבד בעודו ימצא רחמים</li>
</ol>
                    
                </div>
            
        </section>
    </body>
</html>
