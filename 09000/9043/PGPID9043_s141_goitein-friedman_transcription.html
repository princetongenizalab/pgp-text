
<html>
    <head>
        <title>Transcription of Letter: T-S 10J11.1</title>
    </head>
    <body style="max-width: 860px; margin: auto">
        <h1>Transcription of Letter: T-S 10J11.1</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India Book 4: Ḥalfon the Traveling Merchant Scholar‎</em></a> (in Hebrew) (Jerusalem: Ben Zvi Institute, 2013), vol. 4.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00011-00001/canvas/1">
                    
                    
                    
                        <h3>Recto</h3>
                    
                        <ol>
<li>ממלוכה אלנאשר לפ̇צאילה אדאם אללה עזה מוסי בן אללכתוש1</li>
<li>יִאִ מולאי אִלִאִעלי אלִאע̇טם וסידי אלאסני אלאכרם וסנדי אלאעצם אלאפכם וטודי אל</li>
<li>אשם אלאתם ומן אטאל אללה בקאִהִ [ב]נִאמיה אחואלה סאמיה אמאלה כתבתה</li>
<li>יא מולאי [...] עלי מא עלמתני עליה ועהדתני בה מן אלאע̇טאם לל̇גליל</li>
<li>קדרך ואלתרפיע ללסני כטרך ואלנשר לפ̇צאילך ומפאכרך דינאً</li>
<li>אדין בה מדי עמרי מדי עמרי (!) וגאבר דהרי ולו תכיّלת יא מולאי</li>
<li>פרט מא ו̇גדני מן וחשתך לשפקת לי ומא פתרת ען עיני</li>
<li>דמעה מדה יומין ומא דכלת מ̇גלסי נעמתך בעדך</li>
<li>מדה תמאניה איאם ממא ו̇גדני מן פרט אלשוק ואלתוק</li>
<li>נחוך אסלה תעלי אן יקרב אלא̇גתמאע בך סריעאً</li>
<li>במנה פעסי יא מולאי תנעם עלי נעמתך בחרפין כרימין</li>
<li>עזיזין מעלמא בצפה וצולך וחאלך ̇גרת טוע אמאלך</li>
<li>ואמלאלך פעלת יא מולאי מנעמא מ̇גמלא אן שא אללה</li>
<li>ויצל אליך יא מולאי טי כתאבי הדא אלמושח אלדי כלפתני</li>
<li>ל̇ר יהודה הלוי ̇ש̇צ ואקרי ואלסלם אלגזיל אלחפיל עלי</li>
</ol>
                    
                        <h3>Recto - Right Margin</h3>
                    
                        <ol>
<li>עלי מולאי וסידי חסב שוקי ותוקי נחוך ותכץ באפ̇צל סלאמי אלתלמיד אל̇גליל אלפא̇צל</li>
<li>מ יצחק בן עבדיה אעזה אללה ומעאדאִ עלי מולאי ורחמה אללה ותקתריה מן עבדך</li>
<li>ונעמתך יוסף בן חיון אלקאיל באיאדיך ואלסלם</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00011-00001/canvas/2">
                    
                    
                    
                        <h3>Verso</h3>
                    
                        <ol>
<li>אלחכם אלא̇גל אלרייס אלאפ̇צל מ̇ר ו̇ר חלפון אדאם אללה עזה</li>
</ol>
                    
                </div>
            
        </section>
    </body>
</html>
