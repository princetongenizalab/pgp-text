
<html>
    <head>
        <title>Transcription of Letter: T-S 24.37</title>
    </head>
    <body style="max-width: 860px; margin: auto">
        <h1>Transcription of Letter: T-S 24.37</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>Ḥalfon the Traveling Merchant Scholar : Cairo Geniza Documents‎</em></a> (in Hebrew) (Jerusalem: Ben Zvi Institute, 2013), vol. 4.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00024-00037/canvas/1">
                    
                    
                    
                        <ol>
<li>בש̇מ רח̇מ</li>
<li>כתב עבד חצרה אלשיך [אל]אגל אלסייד מולאי אטאל אללה</li>
<li>בקאה ואדאם עזה ועלוה ורפעתה וסמוה וארתקאה</li>
<li>ונמוה וכבת באלדל אלדליל חסדתה ודמר עדוה</li>
<li>הדה אלאחרף אלמכתצרה ואלאלפאץ אלמקצרה מסלמא</li>
<li>עלי גליל חצרת[ה] מלמא בסאמי עקותה [...]א</li>
<li>אטיב אלתחיה לסאחתה אלואגב עלי [עבדה] מן</li>
<li>אדא בעץ חקה ולאזב פרצה אמתעני אללה בטול</li>
<li>בקאיה ואנסני בדואם [א]יאמה במנה וכרמה אן</li>
<li>שא אללה ולו וצף עבדה בעץ מא יגדה מן שדה</li>
<li>אלשוק אלי חצרתה ואלתאסף עלי מא יפות מן</li>
<li>משאהדתה ואלתנדם עלי מרור אלזמאן ען מלאחצתה</li>
<li>ואלתדכר ען חסן מגאלסתה ומעאשרתה לטאל שרחה</li>
<li>ואלמרגוע אלי מן גלת קדרתה וע̇צמת משיתה אן</li>
<li>יגמע ביני ובינה עלי אסר חאל ואנעם באל אנה</li>
<li>גואד מפצאל ואלדי יגב אעלאם חצרתה חרס אללה</li>
<li>נעמתה אני כנת ארסלת ברסאלה צחבה אלשיך</li>
<li>אבו אלימן אלמחלי וצחִבִה אלשיך אבו זכרי אלצאיג</li>
<li>אלי אלשיך אבו עמראן בן נפיע וכתבת כתב אלי</li>
<li>חצרתך אסאלך מעונתה פי אלביע ואלשרא</li>
<li>בגמיע מא כתבתה לה פי אלתדכרה לאני לם</li>
<li>אריד אתקל עלי מולאי למערפתי בכתרה</li>
<li>אשגאלה פכאן מן אמר אלבארי תעאלי מא כאן בופאה</li>
<li>אלשיך אבו עמראן וספר חצרתך אלי אלגרב</li>
<li>וכל דלך לסו בכתי וקלה קסמי פבקי אלשי כמא</li>
<li>הו מערף ואכפו אלכתב ולם יצהרוהא ותצרפו</li>
<li>באלשי כמא אראדו אמא אלשיך אבו אלימן כאן</li>
<li>מעול עלי אלרגוע אלי עדן ואמא אלשיך אבו זכרי</li>
<li>פאראד אלספר אלי אלגרב וכאן לי מעה מכחלה</li>
<li>מסך מרסלה אלי חצרתך פקבצהא מנה סיידנא</li>
<li>אלרייס ענד אראדתה ללספר ולם אעלם מא זאד</li>
<li>אכד מן אלרסאלה אלתי כאנת מעהם לאן כאן אלשי</li>
<li>מרסל מעהמא גמיע ושי מרסל מע אבו זכרי</li>
<li>וחדה והדא מא כאן מן אמרהמא אמא אלשיך אבו</li>
<li>אלימן טלע אלי קוץ פלמא חצל בקוץ מרץ מרצה</li>
<li>עצימה ורגע אחדר בה אלי מצר ולם אעלם עלי</li>
<li>אי חאלה הוה אללה תעאלי יגעלה פי חוז אלסלאמה</li>
<li>ויחבסה עלי רוחה ועלי אטפאלה וקד כנת כתבת</li>
<li>כתאב פי אלסנה אלמתקדמה למולאי אלשיך אבו זכרי אסאלה סואל אן יקבץ</li>
<li>לי גמיע מא כאן צחבתהם בחכם ופאה אלשיך</li>
<li>אבו עמראן וגיבה חצרתך פוצלני כתאב מולאי</li>
<li>אלשיך אבו זכרי ולם ידכר לעבדה סוא אלמכחלה</li>
<li>אלמסך אלתי כאנת מע אלשיך אבו זכרי וקבץ</li>
<li>תמנהא ואמא באקי אלשי פלם ידכרה וקד כתב</li>
<li>עבדה פי הדה אלסנה כתאב וכאלה קאטעה לחצרה</li>
<li>מולאי אלשיך אבו זכרי ואסאלה בקבץ מא כאן לי</li>
<li>תחת אידיהם פכל שי משרוח שכצה ווזנה ונעתה</li>
<li>פי אלוכאלה ופי אלכתב אלתי כאנת מעהם ואלתדכרה</li>
<li>ועבדה יסאל מן תפצלה וחסן תטולה אן יסאעד</li>
<li>אלשיך אבו זכרי במא יוגבה אלשרע אן אחוגוה אלי</li>
<li>דלך פמא תחצל מנהם אנעם ואנפד בה אמא</li>
<li>במשתרא או בעין והו ברי מן גמיע אלאכטאר</li>
<li>דניא ואכרה ואשהד עלי בדלך ואמא אמר אלצרה</li>
<li>אלסנבל אלתי כאנת לחצרתך מתוהה פי אלקץ</li>
<li>שרכה אלשיך מבארך אלמאלקי פקד וצלת וקסמת</li>
<li>ואבעת חק מולאי וכתבת אליה פי אלעאם אלאול</li>
<li>כתב בשרח דלך פלא אדרי וצלת מולאי אם לא</li>
<li>והדא שרחהא צח וזנהא ענד אלביע ̇ש̇צ וסך</li>
<li>אנחט אלצרף ̇מ רטל תבקא נקי ̇ש̇נ נציב מולאי</li>
</ol>
                    
                        <h3>Right Margin</h3>
                    
                        <p>(1) ̇ק̇ע̇ה ר[ט]ל אנבאע סער ̇תִל[̇ת דינא]ר אלתמן ̇נ̇ח דינאר ותלת כרג תלת דלאלה וכרג למחרם ען תתוִ[ה פי אלקץ] וִעשור ̇ט דנאניר ו̇ד דנאניר עשור פרצה עדן צח אלגמלה ̇י̇ג דינאר ותלת תבקא למולאי ̇מ̇ה דינאר (2) [... וצל]ני כתאב מו[לאי ...]רִ אן אנפד לה דלך עלי פלפל ול[ך ... כ]אן עבדה אנִפד פִיִ תִלך אלס[נה ...]אִל[...] פלפל אִ... פשיִ יִרִ. פי אלבִחִר אללה</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00024-00037/canvas/2">
                    
                    
                    
                        <h3>Verso</h3>
                    
                        <ol>
<li>תעאלי יכלף דלך ואלבאקי מא וצל אלי אלאן אללה תעאלי</li>
<li>יכתב סלאמתה ורחל מולאי קאעד יעלם עבדה</li>
<li>במא יעמל בחסבה פמא בקי פי רסאלה אלבחר כיר</li>
<li>חצרתה אלעזיזה מכדומה ומכצוצה מן עבדהא</li>
<li>אפצל אלסלאם ותנעם ותבלג סלאמי לחצרה</li>
<li>סיידנא ירום הודה ויגדל כבודה ותערפה מא</li>
<li>אנא עליה מן אלדעא אלכתיר ואלשכר אלגסים במא</li>
<li>חצרתך עאלמה בה ווצל לחצרתה הדה אלסנה כתב</li>
<li>ולם יכן לעבדה מן דלך שי פאשתגל קלב עבדה</li>
<li>לדלך ותבלג סלאמי לחצרה מולאי אלאך אלנזר</li>
<li>יחי לעד וכנת קד כתבת אלי חצרתה פי מא תקדם</li>
<li>כתאבין אלואחדה כלף אלאכרי ולם ארא לחצרתה</li>
<li>גואב ארגו שגל כיר ועאיק סלאמה ואנעם ותבלג</li>
<li>סלאמי לגמיע אלקהלות ברוכים יהיו לשמים</li>
<li>גדוליהם וקטניהם ישישיהם ובחוריהם כל</li>
<li>אחד ואחד לפי מעלתו ויקרו פליס אלכתאב</li>
<li>יסע תסמיתהם גיר אן מא יכפא עלי מולאי</li>
<li>דלך ומן סאל ען עבדך מכצוץ באפצל אלסלאם</li>
<li>נכתב בחדש מרחשון בשלשה בו שנת אתמט לשטארי</li>
</ol>
                    
                        <h3>Upside Down</h3>
                    
                        <p>חצרה אלשיך אלאגל מולא[י אב]ו סעיד עבדה ומלך ידה</p>
<p>חלפון הלוי בר ̇כ̇ג̇ק ̇ר נתנאל ̇ר̇י̇ת כלף בר יצחק ̇ס̇טִ</p>
<p>אטאל אללה בקאה געל פדאה</p>
                    
                </div>
            
        </section>
    </body>
</html>
