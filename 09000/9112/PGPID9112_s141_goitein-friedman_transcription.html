
<html>
    <head>
        <title>Transcription of Letter: T-S NS J7</title>
    </head>
    <body style="max-width: 860px; margin: auto">
        <h1>Transcription of Letter: T-S NS J7</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>Ḥalfon the Traveling Merchant Scholar : Cairo Geniza Documents‎</em></a> (in Hebrew) (Jerusalem: Ben Zvi Institute, 2013), vol. 4.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-NS-J-00007/canvas/1">
                    
                    
                    
                        <h3>Recto</h3>
                    
                        <ol>
<li>כתבת הדה אלאחרף אלי מולאי ואכי ומן</li>
<li>געלת פדאה עלי עגלה מן אלרסול</li>
<li>גואב כתאבה אלכרים אלואצל עלי יד</li>
<li>אבו סעד ולד אלשיך אבו עלי אבן אלכרניב</li>
<li>אללה יעלם מסרתי בעאפיתה וסלאמתה</li>
<li>לכן הדה אלאשיאה (!) אלתי תסבב עליה</li>
<li>ועלי וקטועי לא חילה וגם זה לטובה</li>
<li>אללה יעלם באנני אנא פי אלנאר מן גמיע</li>
<li>אלמוא̇צע לכן מא אעלמה פאשגל קלבה</li>
<li>[וא]נִא מ̇צלום פי צורה ̇צאלם ודלך באן</li>
<li>הדא אלגבן מא תחצל לי מנה שי וקד</li>
<li>תגרגרת מע אלנאס פי אלאחכאם פיה ומא</li>
<li>ינקטע פיה חכם ומן כנת קד עאמלתה</li>
<li>פיה בלא שהאדה אנכרני וחלף ואמור</li>
<li>מישומה כלהא וליס חכאם ינקטעו אמר</li>
<li>ולא אלרייס יתפרג יגלס ואן גלסו אלחכאם</li>
<li>וחודהם ליס יקבל מנהם ואמא אלדי פי דאר</li>
<li>אלוכיל פמא אגִבִרִ מנה אללה יעלם מן חית</li>
<li>תוגהת מן אלתגר ולא דרהם ואחד ולא</li>
<li>אלחכאם יקטעו פיה אמר ולא יכרגו ען</li>
<li>אלמצאלחה וקד קטעת מן כל מכאן וקמת</li>
<li>לאבן אלאמשאטי בסבעה עשר דינאר</li>
<li>ואכדת כטה ואשהדת עליה אלנזר</li>
<li>ופ̇צל בן בניאם ואכוה באלאסכנדריה</li>
<li>ישהד עלי כטה וקד אנפדת אלגמיע עלי</li>
<li>יד אלשיך אבי אלמכארם אבן קסאסה</li>
<li>ואעלמני מולאי באן אלשיך אבי אלחסן אבן</li>
</ol>
                    
                        <h3>Recto - right margin</h3>
                    
                        <ol>
<li>אבן (!) כליף</li>
<li>קאל אנה לם יקב̇ץ</li>
<li>אלא תמאניה דנאניר</li>
<li>חאשאה מן דלך ודלך</li>
<li>באן אלרגל קד קב̇ץ מני</li>
<li>דינאר דראהם קדים</li>
<li>ותמאניה מסתגד</li>
<li>כמסה דראהם ותלאתה</li>
<li>דהב ואמא כבר אלחמאר</li>
<li>לקד כאן אלצואב באן</li>
<li>ינבאע בדינארין</li>
<li>ערי בלא עדה לאן</li>
<li>אלעדה תסוא עשרין</li>
<li>דרהם ומא כנת שריתה</li>
<li>מנהם אלא בתלתה</li>
<li>וקיראטין וכנת קד אנפדת</li>
<li>תלתה דנאניר ברסם</li>
<li>תפאותה וכסארת אלחמאר</li>
<li>אל̇צאיע ואמא עמראן</li>
<li>קאל לי מא נכסרך פיה</li>
<li>שי לאנך קד עמלת</li>
<li>מענא גמיל ואמא</li>
<li>מא קאל מולאי מן</li>
<li>כלאם מולאי אלשיך</li>
<li>אבי סעיד מכלוף</li>
<li>אליתים אלבארי עלם</li>
<li>ליס כאן קצדי אלא</li>
<li>ק̇צא חאגתה ודלך</li>
</ol>
                    
                        <h3>Recto - top margin</h3>
                    
                        <ol>
<li>אן אלי אכר אלסאעה</li>
<li>לם אתצרף פיה</li>
<li>ודלך באן לם</li>
<li>נתוגה אלי</li>
<li>בנהא אלא</li>
<li>פי מסתהל</li>
<li>אייר וכִאִן</li>
<li>אבו סעִד</li>
<li>אלחריריִ</li>
<li>מעי</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-NS-J-00007/canvas/2">
                    
                    
                    
                        <h3>Verso</h3>
                    
                        <ol>
<li>וליס אללה עאלם קדר אבו סעד אלמדכור</li>
<li>ועלי אנה ̇צאמן קדר יטלע באלחריר</li>
<li>אלדי ללשיך אבי זכרי אלכהן והדא</li>
<li>אלחריר לאן לה פי אלואגב שריך</li>
<li>̇צאמן אלקאהרה וליס יקדר יכרג אלי</li>
<li>ענדי פי כל וקת יאכד חריר אלא</li>
<li>סרקה ולולא אנא מא קדר עלי דלך</li>
<li>ואי̇צא ̇צמאן אלצנאעה ואלמשדّ</li>
<li>ליס ימכנוה מן רטל ואחד מן גהה</li>
<li>אלעמאלה ויקאל לה הדא מא הו לך ואלחמס</li>
<li>ואלחמס (!) הרבה ודלך ענד וצולנא אנא</li>
<li>אלי קליוב וחדי ולחקני אבו סעד וכאן</li>
<li>מעה אבו אלחסן אלאסמר אלמערוף</li>
<li>באבן בתינה ונִזִלת אלחריר בח̇צרתהם</li>
<li>ואח̇צרת אלמיזאן [ו]וזנוה נקץ ען</li>
<li>אלכמייّה רטלין וחסבו חסאבה</li>
<li>וקע בכמסה עשר ונצף אלעשרה</li>
</ol>
                    
                        <h3>Verso - right margin</h3>
                    
                        <ol>
<li>קאל אבו סעד</li>
<li>הדא ליס יסוא לי אלא</li>
<li>ארבעה עשר אלעשרה</li>
<li>ופיה שי יסוא תלאת</li>
<li>עשר אלעשרה לאנני</li>
<li>אריד ארפע עליה</li>
<li>דינאר וכסר עמאלה</li>
<li>ו̇צמאן ואגב וכררת</li>
<li>אללה עאלם אלכטאב</li>
<li>עדה טרק וליס</li>
<li>יכר̇ג ען כלמתה</li>
<li>ויקול ליס</li>
<li>ארידה</li>
</ol>
                    
                        <h3>Verso - bottom</h3>
                    
                        <ol>
<li>חין אדן אכדתה אנא חשמה</li>
<li>ובעד דלך לו אכדה אנעאק</li>
<li>ענדה לאן אל̇צמאן קד כרג מנה</li>
<li>וחרירהם כלה מעאק והו ואכוה</li>
<li>פי חאל מקארב ואנא אן שא אללה</li>
<li>אגברה פי סיון ואוצלה לה עלי</li>
<li>אלכמאל ושלום וקד קב̇צת מן אלרסול</li>
<li>ער̇ציין ופוטה ויכון למולאי טול</li>
<li>אלעמר תופי אבי נצר אבן אלמנקאר</li>
<li>ואמא חאל חכמי אנא ח̇צרת וחכמו</li>
<li>עלי ראי רבנו האיי ותקדמו בביע</li>
<li>אלדאר ואמהלת שהר ורגעו ען דלך</li>
<li>ולם יבקא עלי הדא אלראי אלא ̇ר נתן</li>
<li>ואלרב ואלשיך אבו אלפרג אלדיין ואלחבר</li>
<li>אבו סהל עלי ראי רבי יצחק ורגע</li>
<li>אלחכם וקף ואלרב יקול לו אנפד אכוך</li>
<li>אלפתוא אלדי ללרב רבנו יוסף</li>
<li>שדִת מנא כתיר ושלום</li>
</ol>
                    
                </div>
            
        </section>
    </body>
</html>
