
<html>
    <head>
        <title>Transcription of Letter: T-S 12.392</title>
    </head>
    <body style="max-width: 860px; margin: auto">
        <h1>Transcription of Letter: T-S 12.392</h1>

        <p>Alan Elbaum and Marina Rustow, Unpublished editions (n.p., 2022).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00392/canvas/1">
                    
                    
                    
                        <h3>Recto</h3>
                    
                        <ol>
<li>&nbsp;אנה] ולי דלך ואלקאדר עליה אן שא אללה</li>
<li>&nbsp;א]כי בל סיידי יום אלב לכד יומא כלון</li>
<li>&nbsp;[מן שהר] חשון סנה תתסד ערפנא אללה בר[כאת]&nbsp;&nbsp;&nbsp;&nbsp;&nbsp;&nbsp;&nbsp;</li>
<li>[לנא ולכל] ישראל כנת כרגת מן ענדכם ולם [אל]תקי בך</li>
<li>וצעב עלי דלך כתיר ווצלת סאלם אלי אל אסכנדרייה</li>
<li>וכנת מעוול עלי רגועי אלי ענדכם תם טלעת אלי מצר</li>
<li>וגדת מכלוף בן //משה יערף// עינין שרה אתחדתת מעה עלי אמר</li>
<li>סכן בלאד אלהנד פערפני רסתאקהא וטלע פי</li>
<li>באלי ללוקת אן אטלע אלי אלהנד ולם נקרא משלי</li>
<li>&nbsp;ועיני כסיל בקצה ארץ (משלי יז:כד) אלי אנה כרגת מן מצר אכר</li>
<li>איאר סנה תתסג ובלגת אלי קוץ בעהד שהרין אלא</li>
<li>וטלעת פי אלצחרא אקמנא פיהא איאם תם אנה</li>
<li>וצלת אלי עידאב בלחקיק אנהא בלד אלעדאב</li>
<li>תם אנה כרגנא מקלעין [פי מרכב] מא פיהא מסמאר</li>
<li>חדיד אלא מרבוטא באלחבאל ואללה יסתר בסתרה</li>
<li>וצלנא אלי בלד יקאל להא סואכן הי באל חקיק אכץ&nbsp;</li>
<li>מואכן תם אנה וצלנא אלי בלד יקאל להא באצע&nbsp;</li>
<li>כי כשמה כן היא הי אמר אכץ ואשר אלמואצע</li>
<li>תם אנה וצלנא אלי בלד יקאל להא דהלך יקאל עליהא&nbsp;</li>
<li>אלמתל ואת עלית על כלנה הי בלד מהלך ועלי</li>
<li>כל חאל מא יצייענא אלרב עז וגל ברחמתה ובדי לי</li>
<li>כמא אלתקית מע אברהם בן עמי עלוש מא כאן נאכד</li>
<li>מנה אלקליל מרגאן אלדי כאן לך מעה כאן יכון תדכאר</li>
<li>ועלי כל חאל בחק הדה אלאחרף עליך ובחק אלאה[בה]</li>
</ol>
                    
                        <h3>Recto - right margin</h3>
                    
                        <ol>
<li>ואלכבז ואלכאס</li>
<li>אלדי שרבנאה ואכלנאה</li>
<li>אן לא תכליני מן אלדעא לא</li>
<li>אנת ולא ואלדתך ולא כאלך</li>
<li>יעקב ואנא אעלם אנך דאעי</li>
<li>לנאס אגמעין אחרי ואוכד</li>
<li>חביבך ואללה תע׳ ילטף</li>
<li>ברחמתה ואנא יאסיידי</li>
<li>עלי ראס תעדיה אלבחר</li>
<li>אלכביר ליס הו בחר אטראבלס</li>
<li>ומא נעלם אן כאן נלתקי</li>
<li>אם לא נחב מן אללה ומנך</li>
<li>אן תדעו לי ותחאללני</li>
<li>[אנת ו]כאלך יעקב אן</li>
<li>[ ] חסאב</li>
<li>[&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ]</li>
<li>[&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ]</li>
<li>[&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ]</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00392/canvas/2">
                    
                    
                    
                        <h3>Verso</h3>
                    
                        <ol>
<li>ואכד //אלי// כתב אלקי לי באטראבלס סוי אנת והו סוד אמונה אומן</li>
<li>לא יקראה אחד ולא יערף איצא בה לא הו ולא גירה ואללה</li>
<li>יסאמחך ויחאללך במא גרי ביננא אנת וכאלך יעקב דניא ואכרא</li>
<li>ותגעל ואלדתך אן תבלג עני אכואתי אלסלאם ותגעלהם ידעו</li>
<li>לי ולו קדרת יאסיידי אן אדפע קק דינאר ויקים אלמרכב</li>
<li>אלי אן יתוטא אלבחר לפעלת וחסבי ו[תקתי ב]אללה וחדה ותבל[ג]</li>
<li>עני לאך אלשקיק אבו אסמאעיל ואכוך אלסלאם ותם תחלפה</li>
<li>אן לא יכליני מן אלדעא ותבלג עני מר ור זכריה אלסלאם ואול[אדה</li>
<li>אחיאהם אללה אלסלם ומשה בן עמי ואכותה אלסלאם וכאל[י]</li>
<li>יחיי ועלוש בן אברהם תבלגהם סלא[ם וסא]עה אן יקרא[ו?]</li>
<li>כתאבי הדא תכרקה אללה אללה ואלעבד יקבל יד מולאי</li>
<li>וכנת נסית אן אכד סדר מועד מן אלכניסיה אן כנת מחתאג</li>
<li>אליה תתכלף בה ואן כאן ראית אן יצלח יסכן פי אלדאר</li>
<li>ויצלח . . . אן יכון פיהא פעלת דלך אללה&nbsp; יכאפיך ותשארך</li>
<li>&nbsp;ראייך פי דלך מע אכתי [וא]כי וכאלך יעקב ותבלג כלפה</li>
<li>&nbsp;בן כתני ובקא אלסלם וכדלך אולאד אכתי אלסלם</li>
<li>&nbsp;וחסב[י] ותקתי אללה</li>
</ol>
                    
                </div>
            
        </section>
    </body>
</html>
