
<html>
    <head>
        <title>Transcription of Letter: T-S 8J26.18</title>
    </head>
    <body style="max-width: 860px; margin: auto">
        <h1>Transcription of Letter: T-S 8J26.18</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00008-J-00026-00018/canvas/1">
                    
                    
                    
                        <ol>
<li>כתאבי אליך יאכי ואלעזיז עלי וענדי אטאל אללה</li>
<li>בקאך וגעלני מן גמיע אלאסוא פדאך :</li>
<li>ואלדי תריד עלמה אננא עלא גמלה אלעאפיה</li>
<li>ולם נעדם סוא אלנצר אליך גמע אללה</li>
<li>ביננא עלא אסר חאל במנה ורחמתה אן שא אללה</li>
<li>ואמא מא אנחית פי כתאבך אלי אבו אסחק</li>
<li>אן אצחאב אלגאליה ימסכוך מן קבלנא</li>
<li>פקד חב אללה ופתח לי במא וזנתה (!) וקד</li>
<li>וזן אבוך ואכוך אבו סהל פלא תנעאק</li>
<li>בסבבנא פלו אנחדרת למא קטע אללה</li>
<li>מן רזק ולו אנך תנאדי פי אלמרבעה</li>
<li>ומעישת אלקזאזה נאפקה גדא וקד טלב</li>
<li>אבוך ואנא בך פסאלתך באללה לא תחבס</li>
<li>רוחך פי אסואן פאן יבעד עליך אלרגעה</li>
<li>אלי מצר ואנת אלמכיר אללה ידלך עלא [אלדי]</li>
<li>מא פיה אלכירה קראת עליך אלסלאם</li>
<li>ומולאך יקריך אלסלאם ואמך באכיה</li>
<li>אלליל ואלנהאר והי תקריך אלסלאם וכנת</li>
<li>קד כתבת כתאב ודפעתה לאבי אסחק</li>
<li>פמא אעלם יצלך או לא אללה ירד אלעאקבה</li>
<li>אלי כיר</li>
</ol>
                    
                        <h3>Right margin, perpendicular lines.</h3>
                    
                        <ol>
<li>ובאת אבוך לילה פי אלחבס בסבבך פלא תתואנא פי אלאנחדאר סרעה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00026-00018/canvas/2">
                    
                    
                    
                        <h3>Verso.</h3>
                    
                        <ol>
<li>ואמראת עמך תקריך אלסלאם וטאהר יבכי</li>
<li>ויקול מתא יגי אכי אללה יגמע אלשמל קריב</li>
<li>ואלקמח באתנין וארבעין אלארדב אלמקארב</li>
<li>אללה ירכצה אמן וכנת מסתעגל פי כתבה</li>
</ol>
                    
                        <h3>Bottom margin. Address.
Arabic:</h3>
                    
                        <ol>
<li>יצל קוצ לבו עמראן ולד אלמעלם אלאחול</li>
<li>מן אחוה ביאן געל פדאה</li>
</ol>
                    
                </div>
            
        </section>
    </body>
</html>
