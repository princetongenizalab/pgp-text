
<html>
    <head>
        <title>Transcription of Letter: T-S 13J23.15</title>
    </head>
    <body style="max-width: 860px; margin: auto">
        <h1>Transcription of Letter: T-S 13J23.15</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00023-00015/canvas/1">
                    
                    
                    
                        <ol>
<li>כתאבי אטאל אללה בקא מולאי אלחבר אלגליל ואדאם עזה ותאיידה וסעאדתה וסלאמתה</li>
<li>ונעמאה מן אלמהדיה לג איאם כלון מן תשרי תקבל אללה מנה הדה אלאיאם אלמבארכה</li>
<li>ויזכה שנים רבות שוש שמח שלם ויכתב בספר חיים ובספר מחילה וסליחה</li>
<li>ען סלאמה תתם בבקאה ואלחמד ללה רב אלעאלמין וקד עלם אללה שדה שוקי לחצרתה</li>
<li>אללה תעאלי ימן באלאגתמאע עלי אסר אלאמור וקד תקדם כתאבי לחצרה מולאי אלחבר</li>
<li>אדאם אללה עזה משרוח מע אלאשפילי ארגו וקופה עליה ערפתה חאלי ואן אלעדליאת</li>
<li>תרכתהא באלאסכנדריה ומן מעולי פיהא עלי תפצל אללה ותפצל מולאי אלחבר אלגליל</li>
<li>פי אן יסעפני בגאהה פי חמלהא אול אלזמאן אן שא אללה ואנא //אעלם// אן מא יזיד חצורי שי</li>
<li>אללה תעאלי ימנני בטול בקאה וקד כנת ערפת[[ה]] פי כתאבי חאל אלמצאחף ואן מולאי</li>
<li>אלשיך אבו אסחק תוקף וכשי אן יוגה שי מכרר ואראד לו כאנת מעי פרהסה(!) בגמיע</li>
<li>מא ענד מולאי אלחבר מן אלתשובות ליעזם פי מא יעוזה מן אלתשובות ואלפירושים</li>
<li>פנחב מן מולאי יסארע בדאלך מע אול פיג(!) יצל אלי ענדנא וקד דכלנא אלי מצאחף רב</li>
<li>ברכיה זל והי כתירא(!) במרה ואלדי אכתצר מולאי אלשיך אבו אסחק עלי ז ק[ט]ע</li>
<li>ד תשובות וקטעתין אלמוגוד מן פירוש שבת וקטעה י כראריס פירוש פרקים</li>
<li>מפתרקה וקד דכלנא עליהא מולאי אבי אלחסן בן סגמאר וקומה בעשרה דנא וחמלה</li>
<li>פי רזמה לשיך(!) אבו סעיד דאוד בן שעיא טלעת פי מרכב פכר אלערב אללה יכתב סלאמתה</li>
<li>וקד כנת עלי וזן אלתמן ישהד אללה מן ענדי אלי אן קאל לי מולאי אלשיך אבי אלחסן בן סגמאר</li>
<li>אנה נזן אלתמן ממא בידי לאכי אלשיך אבו זכרי בחיר הישיבה ולם נלחק נכתב אלפהרסה</li>
<li>וקד גאו ישהד אללה אלסנה סגלמאסין יטלבו מן מצאחפהא אעני הדה אלאמראה פלם נסאעדהא</li>
<li>חתי נעלם חקיקה מא יותרה מנהא מולאי אלחבר אדאם אללה עזה פנחב סרעה פהרסה מא ענדה</li>
<li>מעול עלי אמסאך מא יחתאג אליה מן מצאחף רב ברכיה ואמא מצאחף רב נסים זל פקד אנצרפת</li>
<li>בגמלתהא ולם יבק פיהא שי יצלח לה גמלה וקד קאבל לה מולאי אלשיך אבו אסחק אלדי כתב מן אלפירוש</li>
<li>והו יגד פי הדה אלשתוה פי מעונה מולאי אבו סהל מנשה פי אנתסאך בקיתה ומקאבלתה ויהתם הו</li>
<li>איצא בנסכאת אכר ממא תצלח למולאי אלחבר פמא אחסן נצף למולאי רגבתה ואגתהאדה פי</li>
<li>חואיגה ועצם מודתה ואבתהאגה אללה תעאלי יעין עלי מא יואפק מראדה וקד כתבת ל[מו]לאי</li>
<li>אלנגיד אלגליל חכם עלינא ועלי כל ינצר עזה וערפתה מא גרי פי חאל אלעצמות ואני לח ואללה</li>
<li>אלעצים נבקי ולם יכן אלחאל מעלקבי וחדי אלא בגמאעה ומולאי יעלם חואיג אלגמאעה אנהא</li>
<li>מא תתפק וקד עלמו כתיר מן אלנאס אגתהאדי אול דאלך רב מצליח וגירה דאלך פלא יכון ינסב אלי</li>
<li>אהמאל ולא גפלה פאללה תעאלי יעלם וכתיר מן אלנאס הונא עלמו צחה קולי מן סקמה וממא</li>
<li>אעלם בה מולאי אלחבר אדאם אללה עזה אן חאל עלי פי הדא אלבלד אמר לא אקדר אצפה</li>
<li>ודלך אני אנסב אליי אני מצית אלי אלשיך אבי אלפצל סהל בן חסן ואלשיך אבו אלעלא יוסף בן דאוד</li>
<li>בן שעיא וטלבת מנהם אן יחמלו מעי רחל ואנא ואללה אלרחמן אלרחים וחק תורת מ[שה</li>
<li>הקדושה מא פעלת שי מן הדא מד קט ומא סאלת ולא רגבת ולא באדית אחד בשי מן הדא</li>
</ol>
                    
                        <h3>Right margin, diagonal lines written upside down.</h3>
                    
                        <p>לא הם ולא גירהם | פואללה אן אמכן מולאי | אלחבר אן יסאלהם ען | צדק מקאלי הדא או | סקמה פליתפצל | ויסאלהם ואמא אל | שיך אבו סעיד פמא | לי מעה יד פי שי | ולו ואללה אלעצים טלעת | מ]ן אסכנדריה למצר חתי | עלמת אנה יחמל רחלה | לשריכה אלשיך אבו אסחק | ותחקקת דאלך תם קאלה | לי אלרגל וקת אגתמאעי |</p>
<p>בה פכאן יחסן מני | נקול לה לא תוגה אלי | אלרגל שי לאגל אני | שריכה מא אמרני | ישהד אללה נקול לה | שי תם אן פי מא | יתעלק פי מע | גירה יגוז | אן יקול</p>
                    
                        <h3>Top margin, diagonal lines written upside down.</h3>
                    
                        <p>לי אנסאן אחמל | לי צחבתך בעד | אן נכון מסתגני | תחת כפאיה נקול | ולה //מא נפעל// י.כנ .י | ישהד אללה הדא | פאנסב אלי אני | משית וטלבת | ואסתענת עליהם | פחרם אללה פאעל | הדא ומן קאל עני | מא ליס //הו// ומולאי | עלם מן מא לי | במצר במן | נסתעין</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00023-00015/canvas/2">
                    
                    
                    
                        <h3>Verso.</h3>
                    
                        <ol>
<li>אלא במולאי אלנגיד ובה פהל ראו מני שי מן הדא פמא אנסב אלי אללה תעאלי לא יחד מני תואבה ול[א</li>
<li>יחאלל(!) מן אנסב אלי מא ליס קבלי ואנא נעלם אן הדא כלה אנמא פעל ליפסד עלי בה חאל ליהדם ש[</li>
<li>ממא חצל ואנא ישהד אללה מא נרד אמרי פי סאיר אלאמור אלא אלי אללה פמן יוריני אלהי ישר יכן ביני</li>
<li>ובינה עד ודיין לאנהם ירידו יפרקו ביני ובין עגוזה כבירה עמרהא עה סנה ואטפאל צגאר יגליוני מן בינהם</li>
<li>ויטלבו יקטעו מעאשי ישגר אללה מא נקימהם אלא פי הדה //אלליאלי אלעצימה// אלעגוז ואלאטפאל ידעו אלי אללה פי מן יסעא פי</li>
<li>אדאי ויטלב יגליני מן בינהם אן כנת אדית אחד פהדאך אלקום במצר יקולו גא אלינא ואפסד או תכלם או קאל</li>
<li>אעטיני עלם כל אנסאן ענד אללה אנה ישהד אללה מא אתכלת //אלא// עלי אלבארי יתברך שמו ונסמע אלקביח</li>
<li>ונחמל תם אתגו אלי אנסאן לא יכאלטהם מנז י פי ביתה יקרא אלתורה תעלקו בה לאגל אן ביני ובינה שרכה</li>
<li>עסי יציקוה ירפע ידה בעל הגמול ישלם גמולם מא לנא טאקה אלא באללה יתברך ומא געלני כתבת</li>
<li>למולאי הדה אלאסטר אלא אן בלגני אן תם מן יכתב וינסב אלי שי פאן כאן קבלי שי פמן תם יעלם צחתה</li>
<li>מן סקמה ועלי כל חאל אללה אלמסתעין ואני מנתצר כתאב מולאי אלחבר מע אלפיג(!) באלפהרסה ובגמיע מא יחתאג אליה</li>
<li>מן אלכתב נעול עלי אמסאכה כצצת מולאי אלחבר באתם אלסלם וגמיע מן תשמלה ענאיתה את . .</li>
</ol>
                    
                        <h3>Bottom margin, parallel lines written upside down. Address.</h3>
                    
                        <p>חצרה מולאי אלחבר אלגליל כבוד גדו קדוש ולייה חיים בן עמנואל</p>
<p>מר ורבנ מבורך החבר בס גדו</p>
<p>. .יה בר סעדיה זל</p>
                    
                </div>
            
        </section>
    </body>
</html>
