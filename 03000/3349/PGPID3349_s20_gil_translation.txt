recto

אני כותב לך, אדוני החבר הנכבד, ייתן לך אלוהים אריכות ימים ויתמיד את גדולתך ואת עזרתו לך ואת אושרך ואת שלומך
ואת חסדיו לך, ממהדייה, בג' בתשרי, יקבל אלוהים (את תפילותיך) בימים המבורכים האלה 
ותזכה שנים רבות, וכו'.
שלומי טוב לחלוטין בזכות חייך, תודה לאל ריבון העולמים. אלוהים הוא היודע מה עזים געגועי להדרתך,
אלוהים יתעלה יפגישנו בחסדו במיטב השמחות. לפני כן שלחתי לך, הדרת אדוני החבר,
יתמיד אלוהים את גדולתך, מכתב מפורט (באוניית) אלאשפילי, אקווה שקראת אותו; הודעתיך (בו) את מצבי וכי את שני המשואים
השארתי באלכסנדריה, וסמכתי בעניינם על חסדו של אלוהים וחסדך אתה, החבר הנכבד
כי תסייע לי על ידי יוקרתך במשלוחם בהקדם האפשרי, ברצון האל; ידוע לי שנוכחותי לא תוסיף דבר,
אלוהים יתעלה יזכני באריכות הימים שלך. הודעתיך במכתבי את עניין הספרים, וכי אדוני ורבי
אבו אסחק הסתייג וחשש לשלוח משהו שיהיה כפול, על כן ביקש (לדעת) שמא יש עמי רשימות של כל
התשובות שאצלך, אדוני החבר, כדי להחליט מה התשובות והפירושים החסרים לך.
אבקש אפוא ממך, אדוני, כי תזדרז בזאת, שתגענה (הרשימות) אלינו עם נושא המכתבים הראשון; וכבר נכנסנו אל (עניין) הספרים של רבי
ברכיה ז"ל, והם רבים רבים. אדוני אבו אסחק צמצם עצמך: ז' קטעים (שהם)
ד' תשובות; שני קטעים שנותרו מפירוש שבת, וקטע של י' קונטרסים, פירוש פרקים
שונים; שיתפנו בעניין זה את אדוני אבו אלחסן כן סגְמאר ונקבע מחירם עשרה דינרים, ונשלחו
בכריכת האדון אבו סעיד דאוד בן שעיא, העלו אותם באוניית פכר אלערב, יכתבנה אלוהים לשלום.
עמדתי לשלם את התמורה – אלוהים עד לי – משלי, אלא אמר לי אדוני ורבי אבו אלחסן בן סגמאר:
אני אשלם את התמורה מן הכסף שאצלי שהוא של אחי אבו זכרי בחיר הישיבה, ולא הספקנו לכתוב רשימות (התכולה).
וכבר באו השנה, אלוהים עד, אנשים מסג'למאסה וביקשו מן הספרים שלה, כלומר של אישה זו, אבל לא סייענו לה (למכור),
בטרם נדע בדיוק מה תבחר מהם אתה, אדוני החבר, יתמיד אלוהים את גדולתך. רצוננו לקבל אפוא במהרה את הרשימות של המצוי אצלך,
כדי להחליט לשמור לך את הספרים של רב' ברכיה הדרושים לך. אשר לספריו של רב' נסים ז"ל, הם כבר נמכרו
כולם, ולא נותר מהם שום דבר ראוי בשבילך. וכבר הגיה בשבילך אדוני ורבי אבו אסחק מה שכתבו (בשבילך) מן הפירוש,
והוא ישקוד בחורף הזה ויסייע לאדוני אבו סהל מנשה להעתיק את הנותר ממנו ולהגיהו ויתעסק
גם בהעתקות אחרות שתהיינה ראויות לך, אדוני החבר. קשה לי לתאר לך את דבקותו והשתדלותו
בצרכיך ואת רוב אהבתו והתלהבותו. אלוהים יתעלה יעזור לספק את רצונך. כתבתי לאדוני 
הנגיד הנכבד, תקוים גדולתו עלינו ועל כל ישראל, והודעתיו מה שהתרחש בעניין העצמות, וכי אני, חי אלוהים
הנורא, לא הרפיתי, והלוא לא היה העניין תלוי בי לבדי, אלא בציבור, ואתה, אדוני, יודע את צורכי הציבור, שאינם
(נקבעים) פה אחד. רבים מן הבריות הלוא יודעים כמה השתדלתי מלכתחילה, רבי מצליח ואנשים אחרים, ואין לייחס לי
התרשלות ולא התעלמות. אלוהים יתעלה יודע, ורבים מן הכריות כן יודעים שאמת דיברתי ולא שקר. ועוד
אודיע לך, אדוני החבר, יתמיד אלוהים את גדולתך, שהתרחש עמי בעיר זו דבר בל יתואר, 
והוא שייחסו לי שהלכתי אל האדון אבו אלפצל סהל בן חסן ואל האדון אבו אלעלא יוסף בן דאוד
בן שעיא וביקשתי מהם שיובילו סחורה עמי; אבל אני, חי אלוהים הרחמן הרחום וחי תורת משה
הקדושה, לא עשיתי דבר שכזה כלל, ולא ביקשתי ולא רציתי ולא השגתי גבולו של איש בשום אופן 

recto, right margin
(8-1) לא אצלם ולא אצל זולתם ; על כן, חי אלוהים, אם אתה יכול, אדוני החבר, לשאול אותם אם אמת דיברתי או שקר, הואילה לשאול אותם ; ואשר לאדון אבו סעיד הלוא איני שותף לו בשום דבר. 
(12-9) חי אלוהים הנורא, כאשר עליתי מאלכסנדריה לפסטאט, לא ידעתי כלל שהוא שולח סחורה לשותפו, האדון אבו אסחק 
(23-13), ולא היה לי מושג על זה ; אחר כך אמר לי זאת האיש כשנפגשתי עמו; האם היה נאה מצדי לומר לו: אל תשלח דבר לאיש זה, מפני שאני שותפו? לא יכולתי – אלוהים עדי – לומר לו דבר; ואחר כך, במה שמדובר בי (ושותפותי) עם אחר, הייתכן שיאמר 
 
recto, top margin
(6-1) לו אדם: תוביל בשבילי בשותפות (בין שנינו) ואני אסרב ואסתפק באמירה: לא אעשה זאת בשבילו, כי אינו שותפי? 
(10-7) אלוהים עד לי על זאת. עוד ייחסו לי שאני הלכתי ותבעתי וביקשתי סיוע נגדם. 
(16-11) חרם האלוהים על העושה כזאת והאומר עלי דברים שלא היו. אתה אדוני, יודע שאין לי בפסטאט במי להיעזר 
 
verso

חוץ מאדוני הנגיד וממך; האם ראיתם אצלי דבר שכזה? ומה שייחסו לי, אל יפקיע אלוהים ממני גמול על זאת, ואל
יפטור את מי שייחס לי דברים שלא עלו בדעתי. וידוע לי שכל זה נעשה רק כדי להזיק לי ולהפקיע (את המעמד)
שהשגתי. ואילו אני, אלוהים עדי, פונה בכל ענייני רק אל אלוהים, והפוגע בי, אלוהי ישראל יהיה ביני
ובינו עד ודיין ; כי הם מבקשים להפריד ביני ובין אישה זקנה, שגילה ע"ה שנה, וילדים קטנים, להגלותי מעליהם,
ומבקשים לשלול את פרנסתי; אלוהים עד, לא אתן להם, אלא בלילות הנוראים האלה יקראו הזקנה והילדים אל אלוהים נגד הזומם
לפגוע בי ומבקש להגלותני מעליהם, והלוא לא פגעתי באיש. אותם אנשים בפסטאט אומרים: בא אלינו והזיק, או דיבר, או אמר:
תן לי. יודע כל אדם, באלוהים, אלוהים עד, לא בטחתי אלא בבורא יתברך שמו והייתי שומע רעות
וסובל. אחר כך באו אל אדם נחבא אל הכלים ולומד תורה ונטפלו אליו שיש ביני ובינו שותפות,
שמא ילחצוהו וירים ידו, בעל, וכו'. אין לנו הצלה אלא מאלוהים יתברך. כתבתי
לך, אדוני, שורות אלה אך ורק מפני שנודע לי שיושב שם מי שכותב ומייחס לי דברים; הלא אילו היה בדעתי דבר (שכזה). שם המקום שבו ידעו אם אמת הוא
או שקר, ומכל מקום, מאלוהים נבקש עזרה. אני מצפה למכתבך, אדוני החבר, בידי נושא המכתבים, ובו הרשימות, וגם כל (שמות)
הספרים הדרושים לך, אני אדאג להשיגם לך. הריני שולח לך, אדוני החבר, את מיטב דרישות השלום, ולכל הנתונים להשגחתך מיטב דרישות השלום. 

verso, address
הדרת אדוני החבר הנכבד, וכו' ; עבדו חיים בן עמנואל. 
 