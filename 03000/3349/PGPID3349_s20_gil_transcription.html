
<html>
    <head>
        <title>Transcription of Letter: T-S 13J23.15</title>
    </head>
    <body style="max-width: 860px; margin: auto">
        <h1>Transcription of Letter: T-S 13J23.15</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00023-00015/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">כתאבי אטאל אללה בקא מולאי אלחבר אלגליל ואדאם עזה ותאיידה וסעאדתה וסלאמתה</span></li>
<li><span lang="he">ונעמאה מן אלמהדיה לג' איאם כלון מן תשרי תקבל אללה מנה הדה אלאיאם אלמבארכה</span></li>
<li><span lang="he">ויזכה שנ'י'ם רב'ו'ת ש'ש' שמח של'ם ויכתב בספר חיים ובספר מח'י'לה וס'ל'יחה</span></li>
<li><span lang="he">ען סלאמה תתם בבקאה ואלחמד ללה רב אלעאלמין וקד עלם אללה שדה שוקי לחצ'רתה</span></li>
<li><span lang="he">אללה תעאלי ימן באלאגתמאע עלי אסר אלאמור וקד תקדם כתאבי לחצ'רה מולאי אלחבר</span></li>
<li><span lang="he">אדאם אללה עזה משרוח מע אלאשפילי ארגו וקופה עליה ערפתה חאלי ואן אלערליין</span></li>
<li><span lang="he">תרכתהא באלאסכנדריה וכאן מעולי פיהא עלי תפצל אללה ותפצל מולאי אלחבר אלגליל</span></li>
<li><span lang="he">פי אן יסעפני בגאהה פי חמלהא אול אלזמאן אן שא אללה ואנא //אעלם// אן מא יזיד חצ'ורר שי</span></li>
<li><span lang="he">אללה תעאלי יחוגני בטול בקאה וקד כנת ערפתה פי כתאבי חאל אלמצאחף ואן מולאי</span></li>
<li><span lang="he">&nbsp;אלשיך אבו אסחק תוקף וכשי אן יוגה שי מכרו ואראד לו כאנת מעי פרהסה'(!) בגמיע</span></li>
<li><span lang="he">&nbsp;מא ענד מולאי אלחבר מן אלתשובות ליעזם פי מא יעוזה מן אלתשובות ואלפירושים</span></li>
<li><span lang="he">&nbsp;פנחב מן מולאי יסארע בדלך מע אול פיג יצל אלי ענדנא וקד דכלנא אלי מצאחף רב'</span></li>
<li><span lang="he">&nbsp;ברכיה ז'ל' והי כתירה כתירה ואלדי אכתצר מולאי אלשיך אבו אסחק עלי ז' קט[א]ע</span></li>
<li><span lang="he">&nbsp;ד' תשובות וקטעתין אלמוגוד מן פירוש שבת וקטעה י' כראריס פירוש פרקים</span></li>
<li><span lang="he">&nbsp;מפתרקה וקד דכלנא עליהא מולאי אבי אלחסן בן סגמאר וקומת בעשרה דנ'א' וחמלת</span></li>
<li><span lang="he">&nbsp;פי רזמה אלשיך אבו סעיד דאוד בן שעיא טלעת פי מרכב פכר אלערב אללה יכתב סלאמתה</span></li>
<li><span lang="he">&nbsp;וקד כנת עלי וזן אלתמן ישהד אללה מן ענדי אלי אן קאל לי מולאי אלשיך אבי אלחסן בן סגמאר</span></li>
<li><span lang="he">&nbsp;אנא נזן אלתמן ממא בידי לאכ'י אלשיך אבו זכרי בחיר הישיבה ולם נלחק נכתב אלפהרסה'</span></li>
<li><span lang="he">&nbsp;וקד גאו ישהד אללה אלסנה סגלמאסין יטלבו מן מצאחפהא אעני הדה אלאמראה פלם נסאערהא</span></li>
<li><span lang="he">&nbsp;חתי נעלם חקיקה מא יותרה מנהא מולאי אלחבר אדאם אללה עזה פנחב סרעה פהרסה מא ענרה</span></li>
<li><span lang="he">&nbsp;לנעול עלי אמסאך מא יחתאג אליה מן מצאחף רב' ברכיה ואמא מצאחף רב' נסים ז'ל' פקד אנצרפת</span></li>
<li><span lang="he">&nbsp;בגמלתהא ולם יבק פיהא שי יצלח לה גמלה וקד קאבל לה מולאי אלשיך אבו אסחק אלדי כתב מן אלפירוש</span></li>
<li><span lang="he">&nbsp;והו יגד פי הדה אלשתוה פי מעונה מולאי אבי סהל מנשה פי אנתסאך' בקיתה ומקאבלתה ויהתם הו</span></li>
<li><span lang="he">&nbsp;איצ'א בנסכ'את אכ'ר ממא תצלח למולאי אלחבר פמא אחסן אצף למולאי רגבתה ואגתהאדה פי</span></li>
<li><span lang="he">&nbsp;חואיגה ועצם מודתה ואבתהאגה אללה תעאלי יעין עלי מא יואפק מראדה וקד כתבת ל[מו]לאי</span></li>
<li><span lang="he">&nbsp;אלנגיד אלגליל חבס עלינא ועל כל ישר' עזה וערפתה מא גרי פי חאל אלעצמות ואני לם ואללה</span></li>
<li><span lang="he">&nbsp;אלעצים נבקי ולם יכן אלחאל מעלק בי וחדי אלא בגמאעה ומולאי יעלם חואיג אלגמאעה אנהא</span></li>
<li><span lang="he">&nbsp;מא תתפק וקד עלמו כתיר מן אלנאס אגתהאדי אול דלך רב' מצליח וגירה כ'לק פלא יכון ינסב לי</span></li>
<li><span lang="he">&nbsp;אהמאל ולא גפלה פאללה תעאלי יעלם וכתיר מן אלנאס הונא עלמו צחה קולי מן סקמה וממא</span></li>
<li><span lang="he">&nbsp;אעלם בה מולאי אלחבר אדאם אללה עזה אן חצל עלי פי הדא אלבלד אמר לא אקדר אצפה</span></li>
<li><span lang="he">&nbsp;ודלך אני אנסב אליי אני מצית אלי אלשיך אבי אלפצ'ל סהל בן חסן ואלשיך אבו אלעלא יוסף בן דאוד</span></li>
<li><span lang="he">&nbsp;בן שעיא וטלבת מנהם אן יחמלו מעי רחל ואנא ואללה אלרחמן אלרחים וחק תורת מוסי</span></li>
<li><span lang="he">&nbsp;הקדושה מא פעלת שי מן הדא מד קט ומא סאלת ולא רגבת ולא באדית אחד בשי מן [דלך]</span></li>
</ol>
                    
                        <h3>Recto, right margin</h3>
                    
                        <ol>
<li><span lang="he">לא הם ולא גירהם</span></li>
<li><span lang="he">פבאללה אן אמכן מולאי</span></li>
<li><span lang="he">אלחבר אן יסאלהם ען</span></li>
<li><span lang="he">צדק מקאלי הדא או</span></li>
<li><span lang="he">סקמה פליתפצ'ל</span></li>
<li><span lang="he">ויסאלהם ואמא אל</span></li>
<li><span lang="he">שיך אבו סעיד פמא</span></li>
<li><span lang="he">לי מעה יד פי שי</span></li>
<li><span lang="he">ולא ואללה אלעצים טלעת</span></li>
<li><span lang="he">&nbsp;מן אסכנדריה למצר חתי</span></li>
<li><span lang="he">&nbsp;עלמת אנה יחמל רחלה</span></li>
<li><span lang="he">&nbsp;לשריכה אלשיך אבו אסחק</span></li>
<li><span lang="he">&nbsp;ותחקקת דלך תם קאלה</span></li>
<li><span lang="he">&nbsp;לי אלרגל וקת אגתמאעי</span></li>
<li><span lang="he">&nbsp;בה פכאן יחסן מני</span></li>
<li><span lang="he">&nbsp;נקול לה לא תוגה אלי</span></li>
<li><span lang="he">&nbsp;אלרגל שי לאגל אני</span></li>
<li><span lang="he">&nbsp;שריכה מא אמר נאני</span></li>
<li><span lang="he">&nbsp;ישהד אללה נקול לה</span></li>
<li><span lang="he">&nbsp;שי תם אן פי מא</span></li>
<li><span lang="he">&nbsp;יתעלק בי מע</span></li>
<li><span lang="he">&nbsp;גירה יגוז</span></li>
<li><span lang="he">&nbsp;אן יקול</span></li>
</ol>
                    
                        <h3>Recto, upper margin</h3>
                    
                        <ol>
<li><span lang="he">לי אנסאן אחמל</span></li>
<li><span lang="he">לי צחבתך בער</span></li>
<li><span lang="he">אן נכון מסתגני</span></li>
<li><span lang="he">תחת כפאיל נקול</span></li>
<li><span lang="he">מא נפעל</span></li>
<li><span lang="he">לה מא שרכני</span></li>
<li><span lang="he">ישהד אללה הדא</span></li>
<li><span lang="he">פאנסב אלי אני</span></li>
<li><span lang="he">משית וטלבת</span></li>
<li><span lang="he">&nbsp;ואסתענת עליהם</span></li>
<li><span lang="he">&nbsp;פחרם אללה פאעל</span></li>
<li><span lang="he">&nbsp;הדא ואן קאל עני</span></li>
<li><span lang="he">&nbsp;מא ליס //הו// ומולאי</span></li>
<li><span lang="he">&nbsp;עאלם אן מא לי</span></li>
<li><span lang="he">&nbsp;במצר במן</span></li>
<li><span lang="he">&nbsp;נסתעי[ן]</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00023-00015/canvas/2">
                    
                    
                    
                        <h3>Verso, upside down</h3>
                    
                        <ol>
<li><span lang="he">אלא במולאי אלנגיד ובה פהל ראו מני שי מן הדא פמא אנסב לי אללה תעאלי לא יחרמני תואבה ולא</span></li>
<li><span lang="he">יחלל מן אנסב לי מא ליס קבלי ואנא נעלם אן הדא כלה אנמא פעל ליפסד עלי בה חאל פיחרם [&nbsp; &nbsp; &nbsp; &nbsp; ]</span></li>
<li><span lang="he">ממא חצל ואנא ישהו אללה מא נרד אמרי פי סאיר אלאמור אלא אלי אללה פמן יודיני אלהי ישר' יכן ביני</span></li>
<li><span lang="he">ובינה עד ודיין לאנהם ירידו יפרקו ביני ובין עגוזה כבירה עמרהא ע'ה' סנה ואטפאל צגאר יגליוני מן בינהם</span></li>
<li><span lang="he">ויטלבו יקטעו מעאשי ישהד אללה מא נקימהם אלא פי הדה //אלליאלי אלעצימה// אלעגוז ואלאטפאל ידעו אלי אללה פי מן יסעא פי</span></li>
<li><span lang="he">אדאי ויטלב יגליני מן בינהם אן כנת אדית אחד פהדאך אלקום במצר יקולו גא אלינא ואפסד או תכלם או קאל</span></li>
<li><span lang="he">אעטיני עלם כל אנסאן ענד אללה אנה ישהד אללה מא אתכלת //אלא// עלי אלבארי יתב'ר'ך שמ'ו ונסמע אלקביח</span></li>
<li><span lang="he">ונחמל תם אתאו אלי אנסאן לא יכ'אלטהם מנזוי פי ביתה יקרא אלת'ור'ה תעלקו בה לאגל אן ביני ובינה שרכה</span></li>
<li><span lang="he">עסי יצ'יקוה ירפע ידה ב'ע'ל הג'מו'ל יש'ל'ם ג'מו'לם' מא לנא טאקה אלא באללה יתברך ומא געלני כתבת</span></li>
<li><span lang="he">&nbsp;למולאי הדה אלאסטר אלא אן בלגני אן תם מן יכתב וינסב אלי שי פאן כאן קבלי שי פמן תם יעלם צחתה</span></li>
<li><span lang="he">&nbsp;מן סקמה ועלי כל חאל אללה אלמסתעאן ואנא מנתצ'ר כתאב מולאי אלחבר מע אלפיג</span></li>
<li><span lang="he">באלפהרסה ובגמיע מא יחתאג אליה </span><span lang="he">מן אלכתב נעו'ל עלי אמסאכה כצצת מולאי אלחבר באתם אלסלם וגמיע מן תשמלה ענאיתה אתם אלסלם</span></li>
</ol>
                    
                        <h3>Verso</h3>
                    
                        <ol>
<li><span lang="he">[ח]צרה מולאי אלחבר אלגליל כבוד גדו' קדוש'&nbsp; &nbsp; &nbsp; &nbsp; &nbsp; &nbsp; &nbsp; ולייה חיים בן עמנואל</span></li>
<li><span lang="he">מר' רב' מבורך החבר בס' גדו'</span></li>
<li><span lang="he">בריה דר סעדיה זל</span></li>
</ol>
                    
                </div>
            
        </section>
    </body>
</html>
