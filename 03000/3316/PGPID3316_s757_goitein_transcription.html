
<html>
    <head>
        <title>Transcription of Letter: T-S 13J20.27</title>
    </head>
    <body style="max-width: 860px; margin: auto">
        <h1>Transcription of Letter: T-S 13J20.27</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00020-00027/canvas/1">
                    
                    
                    
                        <ol>
<li>אלעבדה בנת בן אלששי אלדי</li>
<li>כאנת זוגה בו אלפרג אלטביב</li>
<li>אלעבדה תנהי אלי הדרת מרינו ורבינו אדונינו</li>
<li>שמואל הנגיד הגדול שר השרים ונגיד הנגידים</li>
<li>ימין המלוכה נזר הנשיאות תכון משרתה</li>
<li>לנצח אן קד עמהא מן אלפקר ואלפאקה ואלערי</li>
<li>חתי אוקאת כתיר לא תקדר עלי אלקות ולהא</li>
<li>פי דוירה גז מא כאנת באעת מנה לבן יוסף בן</li>
<li>אלמשטובה רבע אלמכאן [[ואלרבע]] ואסתרהן אלנצף</li>
<li>אלאכר עלי [[יב]] אתני עשר דינאר פראמת אלעבדה</li>
<li>פכאך אלנצף מנה וופאה אלאתני עשר דינאר באלביע</li>
<li>פמא אמכן ולא תם אלאן [[לי]] מא ללדאר כתאב אצל</li>
<li>גמלה גיר ופא ועדה ורתה וכתאב מואצפה (!)</li>
<li>פקט //וכתאב באליהוד// ואלאן כאנת אלעבדה תסתרפד בכרא אלמכאן</li>
<li>פי מונתהא וגיר דלך פגא הדא בן יוסף אלמדכור</li>
<li>תמלך אלמכאן באליב דינאר ולם יתצלהא אלא אלדרהם</li>
<li>אלפרד לאנה //קאל// ופיני ואלא מא אמכנך תאכדי מן</li>
<li>אלדאר כרא גמלה ואלעבדה תשתהי מן אנעאמהא</li>
<li>אן תדברהא פי ביע אלנצף מן הדא אלמכאן לאן תופי</li>
<li>אלדיון [[ . . ]] אלדי עליהא ותקתאת באלבאקי או תדבר</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00020-00027/canvas/2">
                    
                    
                    
                        <h3>Verso.</h3>
                    
                        <ol>
<li>להא פי מא תקתאת בה מדה //אלעבדה אלדי כנת(!) זוגה בו אלפג(!)// אלי אן תבצר איש פצי</li>
<li>תעמל פי נפסהא פאן לו כאן להא מן יקים להא במונה</li>
<li>וגיר דלך למא כאנת ראמת זואג לאחד גמלה ולכן</li>
<li>לא חילה ומא אולאהא פי אחד אלאמרין אמא אן תדב/ר/הא</li>
<li>פי ביע אלמכאן או פי שי תעזה אלי אן יפרג אללה</li>
<li>ושלום הדרתה יגדל נצח סלה ואלעבדה להא עלי אלחצרה</li>
<li>חרמה אלאהליה לאן ואלד אלחצרה וואלדהא אולאד כאלה ואלחצרה</li>
<li>תצטנע אלגרבא פלא סימא מן הו מן ממאליכהא ואהלהא</li>
<li>הקבה יכפיל שכרה ויהיה בעזרה ויהיה לה עוזר וסומך אמן סלה</li>
</ol>
                    
                </div>
            
        </section>
    </body>
</html>
