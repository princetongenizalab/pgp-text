
<html>
    <head>
        <title>Transcription of Letter: T-S 13J18.20</title>
    </head>
    <body style="max-width: 860px; margin: auto">
        <h1>Transcription of Letter: T-S 13J18.20</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00018-00020/canvas/1">
                    
                    
                    
                        <ol>
<li>ואלדה כפי פיה אלאסוא</li>
<li>וצל כתאב אלולד אלאגל אלעזיז אטאל אללה בקאה וכבת אעדאה</li>
<li>וגמע שמלי בה עלי אסר חאל במנה וכפי לטפה ואלדי אעלמך בה</li>
<li>אנני וצלת אלי ענד אלאמיר וסירני אלי סלמון אקמת פיהא ענד אלממלוך</li>
<li>אלי יום אלאתנין חתי תעאפא סיר כלפי אלי דמיאט רחת אליה יום אלאתנין</li>
<li>ועדת מעה יום אלתלתא אלי אשמום בעד אן קאסית מן אלרכוב שדה</li>
<li>עצימה ואנא מקים ענדה ווצלני כתאבך יום אלארבעא צחבה אלכהן</li>
<li>ואנת תדכר פיה אן ואלדתך בתטלק אללה יחסן כלאצהא ובאלדגר</li>
<li>מני כיף גבת ענהא פתתפצל תטול רוחך ואיש מא טלבת מנך</li>
<li>לא תעיקה ענהא אלדראהם מעך ואיש מא . . . . . . אנה . . . .</li>
<li>עוצתהא . . פאללה תע יחסן כלאצהא ואנת תעלם אנני</li>
<li>מא לי עלי רוחי חכם אדא כנת ענד אלאמיר וטלבת אטלע מא</li>
<li>מכני לאנה יום אלאחד יריד ישרב אלדוא ואטלע אן שא אללה</li>
<li>יום אלאתנין וסלם לי עלי אכוך וואלדתך ולא תקטע כתבך עני</li>
<li>מצמנה אכבארך ואחואלך ואחואל ואלדתך ואן לטף אללה וולדת</li>
<li>וטלבת שי ללנסא תקדמה להם אשתרי להא ומא אחתאג אוציך</li>
<li>פי טולה רוחך עליהא ושראך להא איש מא טלבת ערפתך</li>
<li>דלך ווציתך ונפד לי כתאב אדא אחסן אללה אלכלאץ וסלם עלי</li>
<li>אלזקן ועלי אבו אלפצאיל ועלי אלשוטר ועלי אבו אלפתח ועלי מואהיב</li>
<li>ועלי מנצור ועלי אלחאג יוסף ועלי אלשיך עלי וקלבי ענדה ערפתך</li>
<li>דלך ונפד לי כתאב במא אנתם עליה ושלום. וכד אלחריר מן</li>
<li>ענד בן [[ . . . . .]] אלצבאג אלאצפר ושלומך יגדל</li>
</ol>
                    
                        <h3>Right margin, perpendicular lines.</h3>
                    
                        <p>כתב יום אלארבעא/ פי אשמום טנאח</p>
                    
                </div>
            
        </section>
    </body>
</html>
