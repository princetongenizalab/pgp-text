
<html>
    <head>
        <title>Transcription of Letter: T-S 13J20.6</title>
    </head>
    <body style="max-width: 860px; margin: auto">
        <h1>Transcription of Letter: T-S 13J20.6</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00020-00006/canvas/1">
                    
                    
                    
                        <ol>
<li>בשמ רחמ כי ייי יהיה בכסליך ושמר רגלך מלכד</li>
<li>ייי שומריך ייי צלך על יד ימיניך</li>
<li>ברוך אתה בבואיך וברוך אתה בצאתיך</li>
<li>ואמרתם כה לחי ואתה שלום וביתך שלום</li>
<li>קד עלם אללה תעאלי שדה שוקי ועטם ארתיאחי לסמאע טיב אכבאר</li>
<li>אלמולא אלואלד אלגליל תקה אלמלך שרנו ואדירנו כגק מרנא ורבנא</li>
<li>יהודה הכהן השר האדיר בעם ייי תפארת השרים והודם הוד</li>
<li>הנדיבים והדרם ישמרה צורה ויהיה בעזרה ויעלה שמה הנעים</li>
<li>משם אבותיה השרים הידועים שנא ייטב אלהים שם שלמה</li>
<li>משמיך ויגדל כסאו מכסאיך בן הדרת שרנו ואדירנו וגדולינו</li>
<li>אלעזר הכהן השר האדיר בעם ייי תפארת השרים והודם זל</li>
<li>וכון עבדהא מנד פארקהא לא יקטע דכרהא ווצף מחאסנהא</li>
<li>ותעדיד מכארמהא ותכריר מפאכרהא ואלדעא להא</li>
<li>ולולדיהא שני השרים הנכבדים הנאהבים והנעימים יברכם</li>
<li>אלהינו ויגדלם ולשם ולתהלה ישימם ולברכה יותירם ובאורך</li>
<li>ימיה יעטרם בראשם האח הנאהב המיוקר עטרת ראשי אלעזר</li>
<li>המכונה אלשיך סעד אלמלך אסעד אללה מקאצדה ובלגה פיה</li>
<li>אסר אמאלה ואחיו הקטן יהיה לאלף ולרבבה וישימם אלהינו</li>
<li>לשם ולתהלה בהרץ ברכה בקרב הארץ ויבלג אלחצרה</li>
<li>פיהמא אמאלהא אלסארה ויגמע אלשמל בחצרתהא עלי אל</li>
<li>אמור אלסארה ואלקצאיא אלמכתארה במנה וגודה וכרמה אן</li>
<li>שא אללה תעאלי ואלדי אערף אלחצרה בה מצאף אלי דלך</li>
<li>אן אהל אלדאר עלי גמלה אלסלאמה ואלעאפייה ואלולד אלעזיז עלי גמלה</li>
<li>אלסלאמה לא יעוזה גיר נטרהא ואלתמלי בטלעתהא אלסעידה</li>
<li>וגיר דלך אן כאדמהא בעד אנצראפהא אגתמע בעבדהא</li>
<li>וכאדמהא וולדהא אבו אלפכר יהוסף ולמתה עלי מא גרי מנה פי חאל</li>
</ol>
                    
                        <h3>Right margin, perpendicular lines.</h3>
                    
                        <ol>
<li>סכרה עלי גלאמהא פקאל לי מא ענדי מן כל מא גרי דכר אנא כנת גאיב אלדהן ואעתדר וזאד אלעדר עדה אימאן אנה לא</li>
<li>יחקק למא גרי מנה חאלה צחיחה וכאדמהא יסאל אנעאמהא פי תגריה עלי מא אלפה מן רצי אכלאקהא וסעה צדרהא</li>
<li>ותסאמחה מכארמה לי ותגעל אלדנב לי ותעפו עני בפצלך קדאם הדא אלמועד אלשריף פכלנא אולאדך וכדמך ונחן</li>
<li>אכטאנא ומתלך מן אחתמל ויחמול על כבודך ואל תשיב פני עבדך וידינני לכף זכות ובעין משפט אל תביאיני</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00020-00006/canvas/2">
                    
                    
                    
                        <h3>Verso.
Bottom of the page.</h3>
                    
                        <ol>
<li>אלחצרה אלסאמייה אלאגלא אלתקתייה כאדמהא ולד אל</li>
<li>אחסן אללה עאקבתהא וכפאני נזר געל פדאהא</li>
<li>פיה[א. .ל. .]ר</li>
</ol>
                    
                </div>
            
        </section>
    </body>
</html>
