recto

אני כותב לך, אדוני ורבי, ייתן לך אלוהים אריכות ימים ויתמיד את שלומך ואת אושרך, ממהדייה, בה' באלול.
שלומי טוב, ואני מאושר, תודה לאל ריבון העולמים. הגיעו מכתביך באוניות וקראתי בהם דברים משמחים
על שלומך ועל בריאותך והודיתי על זאת לאלוהים. הוא יתעלה יודע כמה הייתי מודאג כשבא נושא המכתבים בלי
מכתב ממך. אחר כך כתב (?) לי ר' נהוראי לאיזה מצב (רע). הגעת, וגם קראתי את מכתב בן אלסמרקנדי אל כלוף שבו הוא כותב
לו על מחלתך, ועל כן דאגתי מאוד, עד אשר עשה אלוהים חסד, ובאו מכתביך באוניות, על כן נתתי שבח והודיה לאלוהים
על חסדיו עמנו ועמך, ואבקש ממנו להשלימם בטובו, על ידי בריאותך השלמה. אף שמחתי גם 
במה שכתבת במכתביך, שתבוא אלינו בשנה הקרובה. אבקש מאלוהים שיכתבך לשלום ויפגישנו
במיטב הנסיבות בטובו ובחסדו. כבר עמדתי להעלות על הכתב מה שהגיע ממך ומה ששלחתי אליך
ולשלוח זאת, אבל הגיע מכתבך על דבר בואך, על כן השארתי זאת עד שתבוא בשלום. והיה בדעתי לשווק כל מה שנשאר
אצלי מאותה השותפות ומהאחרות ולסדר את חשבונן ולשולחו לך עם נושאי המכתבים, כי הדבר היחידי שמנע ממני השנה את הנסיעה
היה שהייתי צריך לברר את חשבוני עם כל אחד ולסלק את המגיע לבנות אחי; אלוהים יתעלה יעזור בזה. בקש אפוא את חסדי
אלוהים יתעלה ושווק כל מה שאצלך כפי שיעניק אלוהים והקרם את ירידתך (למנרב), עם הראשונים, ואל תתעכב עד
האחרונים שבהם. אלוהים בחסדו עשה שמה ששלחת יגיע בשלום, דהיינו שני ברקלו פלפל באוניית הסלטאן, ד' משואים
פשתים באוניית אלג'נאני, ומשאוי עץ אודם בשותפות עם ר' נהוראי ב'קארב' של מפצל. והגיע ה'קנבאר' של בן יונס לספאקץ והגיע
בו משאוי פשתים, אבל לא היה לי .... נשאר עד אשר תשלח לצור או
שעניינו יסתדר כפי שיזמן (אלוהים). כתבת ששמת בד' המשואים פשתים 'טמאוי' את שני הברקלו
פלפל השייכים לבעלי ש' רבעי הדינרים; אך ברקלו אחד מן השניים נרטב באונייה וטרחתי עמו, כי אני חיברתי אותו
מעל לחיטים ותקף אותו הלובן ומכרנו אותו רק בקושי, והיה מחירו ירוד ביותר בשנה זו. 
מכ"ה דינרים הקנטאר, חצי ברבעי דינרים וחצי ב'פשאני'; על כל רבע דינר: קיראט וחצי; ועל ה'פשאני' שתי חבות,
חוץ משהוסיפו לנו על רבעי הדינר יותר מחצי ; וחילקתי בהם שם את הפלפל שתקף אותו הלובן,
ומכרנו את רובו תמורת רבעי דינר, היו ל.... בהם.... והמרתי כל מה שקיבלתי בדינרים חדשים נזאריים
וצררתי אותם בכיסים, אלוהים יתעלה יכתבם לשלום ויגן עלינו ועליך. תבע ממני בעלי המחצית מן הש' רבעי דינר את חלקו
בפלפל ; ואמרתי לו : אינני יודע אתי עד שיגיע החשבון. ועוד: ד' הפשתים שהגיעו נשארו, כי בן אלשריאני
נשאר חייב לאנשים ד' אלפים דינר ; ולפני כן מכרתי לו משאוי פשתים משותפותי עם האדון אבו אצחק, תמורתו ק' דינר;
וגררו אותו הבריות אל הסלטאן, ינציח אלוהים את שלטונו, וציווה שיש לחייבו שישלם את כל המגיע לזרים, וכי
בני העיר יתנו לו אשראי עד שיסעו הזרים; נשמענו אפוא לצוו, והפסקתי את כל
עסקי בגלל המתנתי לו יחד עם כלל הסוחרים; אינני יודע מה עוד אכתוב על רוב דאגתי בגלל 
משאוי הפשתים הזה. דרשו מאתנו ביטול שליש ו.... שליש הכסף ותשלום שליש, אבל עד עכשיו לא נפלה החלטה
בענייננו. מתוך כלל ד' המשואים, שלחתי משואי לסוסה, וביקשתי ממנו שאם יהיה שם השוק טוב, ימכור אותו
ואם יהיה הככר בסוסה טוב בעיני אשלח לשם את היתר. כתבת על השרף ששלחת ב'עלאוה' של ר' נהוראי, אבל אין
לי שום מושג בדוק על ה'עלאוה' הזאת, אם נותרה באלכסנדריה או שלחו אותה לסיציליה. אחר כך הגיעו מכתביך
(האומרים) ששלחת נשדור בתוך 'עלאוה' אל אדוני אבו זכרי יהודה ולאבו עמראן מוסא בן אלחיי, ואף על
'עלאוה' זו אין לי שום ידיעה, מאשתקד ועד עכשיו. רצוני כי תסביר לי במכתביך את עניין ה'עלאוות' האלה, כי אני מודאג בגללן.
עוד כתבת לי שקנית שני משואי פשתים 'סרקנאוי' ושני משואי פשתים לשותפות עם ר' יוסף. ואף על
המשואים האלה אין לי שום ידיעה. עוד כתבת לי שר' נהוראי תבע ממך, מתוך ק' רבעי הדינרים שהגיעו אליך מחיים בן עמאר לחשבוני הפרטי, מה
שהשאיר לו אחי נ"ע, והגיע מכתב ממנו אלי שבו הוא כותב כי כבר הודיע לך שהחשבון אבר באוניית שבלון, וכי הוא שאל עליו את 

recto, right margin
(1–12) יהודה בן אסמעיל ואמר לו שהחשבון בסיציליה, וכאשר יגיע ישלחנו אליו; וכתבתי לו שיעכב את העניין עד שיגיע החשבון מסיציליה ובו אימות הדבר ויסלקו לו את הסכום מתוכו, ברצון האל. על כן, אם שילמת לו משהו, בקש שיחזיר לך. 
(13–23) מחיר הפשתים השנה במהדייה ובסיציליה היה ירוד ביותר; ואולם התבלינים כולם היה להם ביקוש כי היו בצמצום; כיוצא בזה הסוכר והמשקאות, שלא הגיעו אלינו לא ממצרים ולא מהשאם; והיינו אומרים: אוניית הסוחר הגדולה שתבוא מהשאם 
 
recto, top margin
לספאקץ; אבל הם מכרו במקום במחירים שלא היה להם מקום במהדייה ; אכתוב לך על גב מכתבי את כל המחירים, אף על פי שאין לסמוך על המחירים, כי הם יצאו מן ה.... 