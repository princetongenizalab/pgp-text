recto

אני כותב לך, אחי ואדוני ומנהיגי, ייתן לך אלוהים אריכות ימים ויתמיד את כבודך ואת חסותו לך
ואת אושרך, מצור, בז' בכסלו. שלומי טוב ואני בריא, אך אני מתגעגע
עד מאוד. אבקש מאלוהים כי יקרב את פגישתנו במיטב השמחות. כזאת
הלוא יעשה אלוהים בחסדו ובנדיבותו, ברצון האל. הגיע מכתבך הנכבד אל אבו יעקוב
יוסף והביאו אלי וקראתיו והבינותי את אשר בו. כתבת שאתה עומד לשאת
אישה. אני מבקש מאלוהים שייתן לך בריאות שלמה ויעשה שתהיה זו שעת מזל מאין כמוה 
עלינו ועליך, ויודיעך את ברכתו, כי הדבר בכוחו של אלוהים, ברצון האל. אכן היטיב
לך אלוהים, מפני שלא נותרה עוד טובה בסיציליה. כתבת לי: תבוא אלי; אין
הדבר ביכולתי, כי החורף קשה, ו(כל) הכסף אשר לי הוא י"ה
דינרים וזו עיר שאינני מכיר ואינני יודע אנא אפנה בה. שלחתי
לך לפני המכתב הזה שני מכתבים, ובהם כל
הפרטים הדרושים לך, אך לא ראיתי תשובה ממך; ואילו אבו יעקוב כתב מכתב,
אבל לא נתן לי לקרוא אותו, שאשלח לך בו דרישת שלום. אתחיל אפוא לפרט לך
את השערוריות שהתרחשו בפַּלֶרְמוֹ. ראינו דבר שלא הייתי משתוקק לראותו
כלל וכלל, דהיינו שפיכות דמים; היינו דורכים על הפגרים, כפי שאנחנו מהלכים על פני האדמה;
ומגפה קשה; והגיע המחיר בעד תֵימָן ממנו למעלה מדינר, ואיננו בנמצא.
פרצו למחסן שלנו, ובו למעלה מאלף רבעי דינר; וחוץ מזה המחסן של סעיד,
גם כן נפרץ. כמה שנים אחר כך, חודשיים לפני פטירת אבי, 
ירחם עליו אלוהים ויקדש רוחו, הוא קנה מאיש נוצרי מטעים ובית
ב־100 דינר, אבל אחרי כן, משהתרבו המהומות, לא היו שווים עוד דבר, ונתקף
מרה שחורה מפני הכספים ונגזר עליו ונפטר, ירחם אלוהים עליו וירחם על
כל שבי ישראל; ונקבר בקברו. היה מגיע לו אצל (א)בו יוסף בן
אסמאעיל קק"ל רבעי דינר בזהב, פיקדון; ואצל יהודה, החתן של
אלפסאק גם כן ל' דרהם; ומגיע לנו אצל האיש סוחר הפשתים שהיה ידיד

recto, right margin

של אבי, 
שאצלו (קנו) ענבים 
לסחוט ליין, 
פיקדון ז' 
קנטארים אלום כוארי, 
שמחירם בזמן הזה י' 
רבעי דינר הקנטאר,
והארגז המוזהב, 
שהיו בו אגוזי מאכל 
ואטד וגרעיני 
לוטוס ובגדי אבי 
ובגדים של כולנו. 
ובא אלי סעיד, 
ואמר לי: גש אתנו 
אל סוחר הפשתים וניקח
את כל אשר היה חייב לנו. 
חי אלוהים! 
ביני ובינך! אני אחלק 
אתך חצי חצי 
ולא יהיה צורך 
שתאמר כלום. 
הלכנו אפוא אליו

recto, top margin

בידיעתה 
של אמנו, 
ומסר לנו את כל 
הסחורה והעמיד 
עלינו עדים על זאת, 
והלכנו עם 
הסחורה 
אבל לא הסכמנו 
בדבר המפתח, 
על כן הפקדנו 
את המפתח 
בידי

verso

יחיה אבן אלמנג'ם גיסנו, והלכנו: אבל לא היתה זו אלא עורמה מצדו,
מפני שבעוד אנחנו שוקלים בדעתנו: היום נמכור, מחר נמכור, הלך האיש, הביא מסגר, אמר לו:
אבדו לי מפתחות המנעול, בוא אתנו, תפתח אותו; הלך אתו המסגר
אל המנעול ופתח את הבית, בעוד אני אינני יודע דבר, ולקח את כל הסחורה
והלך אתה אל אדם שנתן לו לפני כן שכר טרחה ע"ה רבעי דינר בעד הבית אשר
קנה מאת סלמאן אבן אלבני, והגיעה הסחורה אל בית הגוי בעל החוב. אחר כך
נודע לי והלכתי הלוך ובכה בדמעות חמות ומתנה את שקרה לי
לפני האנשים. אמרו לי: הכה בידך על חזהו ותבע מאלוהים
ומהסלטאן, שמא יחזיר את המנעול. מצאתי אותו עובר בסמאטי ועשיתי מה
שאמרו לי, כשאני בוכה; אז קמו אנשים עליו בהמונים ואמרו לו: לך 
החזר את הסחורה. אמר: הסחורה הגיעה אל בית הגוי בעל החוב, ואינני יכול
לשחררה. ואני באותו זמן עוצר אותו, עד ששמעה אמי ובאה אלינו, ולא
מצאה אותנו. הלכנו אל האיש בעל החוב שאצלו הסחורה והכיר בכל
הסחורה ואמר: האיש הזה אינו חייב לי דבר, וקחו אפוא (את הסחורה). אמרו האדונים
אנשינו: שמא ראוי שתכתבו לחובתו את כל הסחורה בשטר, שיהיה עליו חוב לתשלום.
כתבנו אפוא הכול לחובתו, חוץ מהבגדים, חוב של תשעים וחמישה רבעי דינר ולקחנו
ממנו את כל הבגדים. אחרי כן נשבע לזקנה, לאמי, וקבלה אישור על כל מה
שהוריש אבי עליו השלום. אחרי כן, כשאני לא הייתי נוכח, מסרה לו את מאתיים
ושלושים רבעי הדינר, אשר כבר תיארתים לך, בעת הבצורת, בתנאי שזו מתנה לו
מכתובתה, והוא יהיה זן אותה כל ימי חייה, ואת אבו אלנגים הלאל ז' שנים, עד
אשר ייכנס לעסקים. חייב אתה למהר לענות לי מפני שאני מודאג עד אשר
תשלח לי (מכתב) על הנעשה אצלך, אל בית הפקיד הכאבלי(?). הריני דורש בשלומך ומסור לבני
הכהן ממני רוב דרישות שלום… ולסעיד בן זכר ושמו
שמריה, והוא בן שנה. 
