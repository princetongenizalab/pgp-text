
<html>
    <head>
        <title>Transcription of Letter: T-S 16.286</title>
    </head>
    <body style="max-width: 860px; margin: auto">
        <h1>Transcription of Letter: T-S 16.286</h1>

        <p>Miriam Frenkel, <em>The Compassionate and Benevolent: The Leading Elite in the Jewish Community of Alexandria in the Middle Ages‎</em> (in Hebrew) (Jerusalem: Ben-Zvi Institute for the Study of Jewish Communities in the East, 2006).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00016-00286/canvas/1">
                    
                    
                    
                        <h3>Recto</h3>
                    
                        <ol>
<li>בשמִ רחמִ אכוהא נחמן געל פדאהא</li>
<li>לו אכדת אצף מא ענדי מן אלשוק אלי אלאכת אלעזיזה</li>
<li>אלגלילה אדאם אללה עזהא ונעמאהא וכבת באלדל אלמהין</li>
<li>חסאדהא ואעדאהא ומן חסן אלתופיק לא אכלאהא ג'מע</li>
<li>אללה אלשמל בהא קריב גיר בעיד במנה וג'ודה אן שא</li>
<li>אללה תעאלי וסוי דלך לא תסאלו {!} מא אנא פיה מן אלשדאיד</li>
<li>אלעט'ימה ולו וצפת לך למא חואה אסטר ולא וסעה</li>
<li>כתאב ומא מנעני אן אטלע אלי ענדך אלא עשרה אשיא</li>
<li>אולהא אלערי מא עלינא תוב ואלב' אן מא מעי שי</li>
<li>אתספר בה ואלג' אמר אלגאליה לאני אדא טלעת ודוני</li>
<li>ללחבס כמא אנא ואלד' אני נטלע לך בהדה אלפאידה</li>
<li>ת[ ]נא פי אלחבס תתנכדי ואלה' אן מא ענד אל</li>
<li>אטפאל שי יעישו בה הודא ואנא חאט'ר ונחנא מגלובין</li>
<li>כתרה אלליאלי יבאתו בלא עשא לאן אלכבז יקע דרהם</li>
<li>ותמן ארבעה מצרי ומא יתאכל ואלו' אן אלאטפאל</li>
<li>עראיא מא עליהם שי יסתתרו בה וחסין ימשי פי</li>
<li>אלאזקה עריאן ואכריתה ענד כיאט בנצף דרהם</li>
<li>אלגמעה ואלז'ִ אני ש . . אלדין אלדי עליא מא אקדר</li>
<li>אטהר פי אלטריק ואלא אן מא כלאתני אלאמראה</li>
<li>אכרג אלא בהא ואולאדהא ומא טקת ואללה עלי דלך</li>
<li>אנא מגלוב פי נפסי נאכד מעי שי אכר ואלט' אן מא</li>
<li>בקי ענדנא שי נביעה ולא מלחפה תתרדא בהא ואלי'</li>
<li>יאאכתי אעטם מן אלג'מיע שמאתת אלאעדא בי כיף</li>
<li>אטלע הדא אלטלוע פאללה אלהי מערכות ישראל</li>
<li>לא יגפל ען מן אדאני ושתתני מן אלקאהרה ויגעל</li>
<li>דריתה מתל דרייתי {!} פלו אני אליום פי דאר אלצרב</li>
<li>מא קטע //יי// בי כנת מע [. . .] אבו סעיד ואלשיך בן אלכאזרוני</li>
<li>וכתרת אלארזאק [. . . . דאר אל]צרב מא כאן יקטע</li>
<li>אללה בי ואנמא אלל[ה קדר ע]ליא מא פי ידי חילה</li>
<li>כל דעביד רחמנא לטב ולא תעתקדי אני גפלת ען</li>
<li>נפסי אן נעמל מעישה ואללה מא כלית מן אלמעאינין</li>
<li>אלגיאד ואלאקארבה או עמלתהא או אכתרהא ובעד</li>
<li>דלך . . . . פיהא ואיש פי ידי חילה פי נפסי פבחק</li>
<li>אללה עליך תעלמי אנני אלאן יסיר ומא ענדי מן</li>
<li>ינט'ר פי חאל אלא אנתי ולא תחסבי אני מתל בו אלעז</li>
<li>פבו אלעז ענדה מעישה יציבהא לא בד מא יאכל פיהא</li>
<li>אלכבז ואלתזקת לה עלי אן נעיש מעה נפץ' זפתי עליה</li>
<li>בקא עליא סת מאיה דרהם פאנט'רי מן חאלי ומא אנא פיה</li>
</ol>
                    
                        <h3>Right Margin</h3>
                    
                        <ol>
<li>מע מא אני אעלם מא אנתי פיה מן אלשדאיד ואלהמום ואלכוף ובאללה</li>
<li>לדיא (?) נעד'רך ולכן אלצ'רוראת להא אחכאם ואדא מא נסתג'יר בך במא נסתג'יר</li>
<li>פאללה ידברך וידברנא באלכירה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00016-00286/canvas/2">
                    
                    
                    
                        <h3>Verso</h3>
                    
                        <ol>
<li>ובקיו אהל אסכנדריה פי שדה עטימה מן אלצ'איקה מא</li>
<li>תעמל ענדהם פסיקה אלא כ'טא סבת ואן עמלת מא תג'י</li>
<li>אלי {!} שי קליל מא יפיד כשף וג'ה אלאנסאן ולא סימא עקיב</li>
<li>וזנהם אלתברע ו' אלאף דינ' מצ' ה' אלאף תברע ואלף אג'עאל</li>
<li>מא צאב אחד מצי[בה] אהל אסכנדריה פאללה יעווצהם</li>
<li>בכל כיר וקד אסתחא וג'הי מנהם וחק הדה אלאחרף ממא</li>
<li>אטלב מנהם ואן דפעו לי אליום מא ידפעו לי אגדא ויחב</li>
<li>אלשיך בו אלעז שי ואנא שי וקאלבי קאלב כאלי אבו סעד</li>
<li>אלמכלוק פבחק אלשריעה עליך אמא סתרתינא ואנקדינא</li>
<li>ממא נחנא פיה וסתר[תי ] נא בחק אללה עליך</li>
<li>בחק[ ] אן ירזקך [ ויס]מענא ענך כל כבר כיר</li>
<li>אמא אן ארסלתי לי גואב הדא אלכתאב ולו אנך תשתרי</li>
<li>פי אלמת'ל ורקה בדרהם פסבחאן רב אן נ זע (?) אלמרוה</li>
<li>ואלנכוה מן אבו אלפצ'ל בן צפי אלדולה פסובחאן {!} מן לא</li>
<li>יתגייר [. . . . . .] ואמא אלשיך בו אלמנא בן עמתי אללה</li>
<li>יופקה פאני אעדרה צאר גריב מנא והו מעדור בכתרה</li>
<li>אלעאילה וצ'איקה אלוקת ואללה אן ימנעני אלטלוע</li>
<li>אכתרה אלא מן גהתה לאלא ילחקה כלפה מן גהתנא</li>
<li>ואיצא אבו אלברכאת אבן בנת עמי אללה לא יכתר מנה</li>
<li>מן . .קה אדא כתרהא ל[אח?]תאג [א?]צייעהא מן גהתי כאנת</li>
<li>תפקרה ולכן מעדור הו אדא אכתפי מני הו וגירה</li>
<li>פואללה יאאכתי עליך אן גפלתי עני פארחמי גרבתי ופקרי</li>
<li>ואנטרי מן חאלי לוג'ה אללה ודב[ר ] מעי אללה בחסן תדבירך</li>
<li>פאצחאב אלגואלי אגדא ירמוני אלחבס אכדו מני דיך</li>
<li>אלמרה יב' דרהם חתי תרכוני אלי אלאן ומא כאנת מעי</li>
<li>ומא אוהבני מנהא עשרה דראהם אלא סלימאן אלכהן אלגליל</li>
<li>בן אלשיך בו אלעלא ז"ל יתפק ראיך וראי אלשיך בו אלפצ'ל</li>
<li>וראי זוגך אלשיך מנא ואלדי ילבק בכם ובנכותכם</li>
<li>ומרוותכם אפעלוה // ושירו עליא בה// פקד וצלת אלסכין אלעטם ונגעה חרב</li>
<li>עד הנפש ולעל תוקפו רבינו מנחם ירום הודו ויגדל כבודו</li>
</ol>
                    
                        <h3>Right Margin</h3>
                    
                        <ol>
<li>לעל ילחקה עליא חנה פהו אלחנה ואלעצבייה . . . . פיה . . . . . . . . . . מזאד כל כיר ושלומכם קטון וגדול יגדל ואל ידל לעד אמן נצ' סל' י' מרחשון אתקלא ושלום</li>
</ol>
                    
                        <h3>Upper Margin</h3>
                    
                        <ol>
<li>ואכדתני חבה יאבסה מן אלהם וקד אנסלך גלדי מן עלי עטמי</li>
</ol>
                    
                </div>
            
                <div data-canvas="https://geniza.princeton.edu/documents/3488/iiif/canvas/1/">
                    
                    
                    
                        <h3>Notes
Recto</h3>
                    
                        <ol>
<li>מכאן ניתן להבין שהכותב היה בעבר פקיד במטבעה הממשלתית בקאהיר.</li>
</ol>
                    
                </div>
            
                <div data-canvas="https://geniza.princeton.edu/documents/3488/iiif/canvas/2/">
                    
                    
                    
                        <h3>Verso</h3>
                    
                        <ol>
<li>תברֻע: מס מיוחד, שהוטל בגלל המאמץ המלחמתי על כל האוכלוסייה, לקראת התקפת הצלבנים על דמייטה, העתידה להתרחש כעבור מספר שבועות, באוקטובר 1219.</li>
</ol>
<p>גֻ'על: תשלום עבור גובי ה'תברֻע' או מס מלחמה נוסף. ראו גויטיין, חברה, א, עמ' 445, הערה 6; שם, ה, עמ' 55, הערה 46.</p>
<ol>
<li>ירמיה י, ד.</li>
</ol>
                    
                </div>
            
        </section>
    </body>
</html>
