
<html>
    <head>
        <title>Transcription of Letter: T-S 12.435</title>
    </head>
    <body style="max-width: 860px; margin: auto">
        <h1>Transcription of Letter: T-S 12.435</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00435/canvas/1">
                    
                    
                    
                        <ol>
<li>בשמ רחמ</li>
<li>אערף חצרה סידי ומולאי ועדתי ומעתמ[די . . . . . .</li>
<li>אטאל אללה בקאה וא[דאם עזה ונעמאה . . . . . . . . . . . .</li>
<li>וסנאה וכבת חסדתה [ . . . . . . . . . . . . . . . . . . . . . . . .</li>
<li>לא אכלאה וגעלני [ . . . . . . . . . . . . . . . . . . . . . . . .</li>
<li>ולא כ]לאני אבדא מן [ . . . . . . . . . . . . . . . . . . . . . . . .</li>
<li>וופ]קה לטאעתה ורצאה וקרב חסן גמע שמלי</li>
<li>בה ואנס וחדתי בטלעתה ושרח המי במלאחצתה</li>
<li>אנה סמיע אלדעא קריב אלאגאבה אנני וצלת פאס</li>
<li>יום אלגמעה ב מרחשון וענד וצולנא תלקונא אלמוסרים</li>
<li>וערפו עדה אלאחמאל ען גמלתהא ומצו אלי מתולי</li>
<li>אלעישור וערפוה פלמא כאן יום אלאחד אצבח[[נפד]]</li>
<li>נפד כלפי וכלף אברהים וקאל לאברהים תחלף אן</li>
<li>גמיע מא וצל מעך ליס להדא פיה שי ואנה כלה</li>
<li>מלכך וקאל לי אנא תחלף אן מא וצל מעך אלי הדא</li>
<li>אלבלד שי גמלה וגרי כלאם כתיר וכאן קד ערף</li>
<li>אן וצל מעי ה אחמאל ובעד צעובה אנפצל אלאמר</li>
<li>באן אכד אלקאיד י מתאקיל ואכד מתולי אלעשור</li>
<li>ג ואכדו אלמוסרים ב ואכדו אלאעואן נצף מתקאל</li>
<li>ומן שדה מא צאק צדרי בקית מריץ ג איאם</li>
<li>מן חמל אלהם ולו כאן מעי גראה אלמריה כאן אפצלת</li>
<li>אמרי באקל מן דא(!) ולכן אעוד אתעזא בעזא</li>
<li>מן לא חילה לה ואקול אן לעל יטלע פיה שי יכלף</li>
<li>אללה פיה ויום וצולנא כאן בג וב ואליום ב וד</li>
<li>פאללה אללה אן אמכנך אן לא תתשתת פאנא</li>
<li>אן שא אללה אול צחבה תכרג אלי מראכש אכון</li>
<li>פיהא פאן אחתגת פאנא נכתב אליך במא יכון</li>
<li>נערפך ובעד דא אפעל ראיך פליס ואללה</li>
<li>לי גרץ אלא לעל יגניך אללה ען קטע אלזקאק</li>
<li>וספר אלבר פי אלשתי פאללה יחסן אלעאקבה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00435/canvas/2">
                    
                    
                    
                        <h3>Verso.</h3>
                    
                        <ol>
<li>ואערפך אנני פתחת אלנצאפי ווקת פתתהא אול</li>
<li>נצפיה טלעת פי ידי וגדת אלמא קד דכל עליהא</li>
<li>פי גמיע טיאתהא פלם יבקי לי עקל ולא דהן</li>
<li>פחב אללה תעאלי אן לם יכן תם שי דכל עליה</li>
<li>מא סואהא ודאך אן לחקהא פי אלטריק מטר</li>
<li>כתיר ולכן אללה תעאלי אחסן אלכלאץ וקד</li>
<li>אבעת אלי אכר אליום מנהא י אזואג בפ</li>
<li>דינ ופי גמלתהם אלעשרה אלוכש ואלמלותה</li>
<li>וקד אשתרית כחל גיד אלי גאיה קנטאר</li>
<li>בדינ קדר כ קנטאר פאן ראית אן אש[ת]רי</li>
<li>אכתר תנפד תערפני ואללאך דפע לי ארבעה</li>
<li>ועשרין ואנא מתצבט בה לעל כמסה ועשרין</li>
<li>ואלנחאס אלחלו אלרגיף יסוי ט אלקנטאר [[ואלמחמ]]</li>
<li>ואלמחמודה תסוי רטל בג דינ פאן ערפת אן</li>
<li>תסוי פי אלמריה הדה אלקימה פביעהא</li>
<li>ואן לם פנפד לי נצפהא ואבקי נצפהא</li>
<li>וגמיע אל/ל/אך ואלנצאפי פי בית אברהים לאן מא</li>
<li>ארדת אכלי ענדי פי אלבית שי גמלה ורבמא</li>
<li>אבעת אלנצאפי כלהא פי פאס ואערפך אן</li>
<li>אלניל ראיתה מטלוב פי פאס כתיר ערפתך</li>
<li>גמיע דלך ואערפך אן כל אחד מן אלמסלמין</li>
<li>ואליהוד יקולו לי אן בן טלו ענד וצולי אליה</li>
<li>ידפע לי מא לנא ענדה לאנה אליום מלי גדא</li>
<li>ואערפך פי הדה אלבלאד מן אל /ש/נאה מא תכון</li>
<li>אלמריה ענדהא פי ישועה פאללה תעלי(!)</li>
<li>יחסן אלכלאץ ואלעאקבה ברחמתה</li>
</ol>
                    
                        <h3>Bottom margin, straight lines written in same direction. Address.</h3>
                    
                        <p>סידי ועדתי ומעתמדי ואלדי ולדה[ . . . .</p>
<p>יפת הלוי שצ בר עולה נע געל פדאה</p>
<p>בלג תסדא</p>
                    
                </div>
            
        </section>
    </body>
</html>
