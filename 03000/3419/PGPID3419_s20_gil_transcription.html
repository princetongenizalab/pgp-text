
<html>
    <head>
        <title>Transcription of Letter: T-S 16.13</title>
    </head>
    <body style="max-width: 860px; margin: auto">
        <h1>Transcription of Letter: T-S 16.13</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00016-00013/canvas/2">
                    
                    
                    
                        <h3>Verso</h3>
                    
                        <ol>
<li><span lang="he">על ש'מ'ך'</span></li>
<li><span lang="he">[כתאבי] יא[סי]די ומולאי [אטא]ל אללה בקאך ואדאם סלאמתך ונעמתך מן אלמדינה מסתהל כסליו</span></li>
<li><span lang="he">ואנא בחאל כמא שא אללה [ת]עאלי מן גאיחתי וגואיח אלנאס פי הדה אלמרכבין אל</span></li>
<li><span lang="he">מנחוסה אסל אללה יצברני ויצברהם ויכלף עלי ועליהם בכ'יר ואן יכלף עליך</span></li>
<li><span lang="he">ו[אה]לך באלכיר והדא אנא אשרח ענד וצולי בעת אלפצ'ה ואשתרית לך תובין מריש</span></li>
<li><span lang="he">כלה מע ה' פראך וודא ושדת רזמה פיהא ודא אלי יתימה סאלני פי שראהא סידי</span></li>
<li><span lang="he">אבו אלפרג נסים ולה הו איצ'א חבתין דהב ואחדה פיהא כ' ואכרה ח' ולכאצתי</span></li>
<li><span lang="he">אנ[א] ד' אחקאק פיהם ק'ק'י'ז' רבאעי דהב מסלוך ומגזול ואלי בן גנוני רדא ואלי אפרים</span></li>
<li><span lang="he">[בן כלו]ף אלצאיג רדא ד' שואשי מדהבה //ואלי אבי אלכיר בן מדיני פרכה// אלגמיע מע אלכלה אלמריש ואלפראך ואלרדא</span></li>
<li><span lang="he">&nbsp;מע רדה אלי סידי אבו יעקב יוסף בן פרח פי רזמה כאנת צחבת בן אליתים הדא</span></li>
<li><span lang="he">&nbsp;פי אלמרכב אלואחד אלדי לסודאן וכאן לכאצתי אנא פיה ל' מד קמח וכאן אכי</span></li>
<li><span lang="he">&nbsp;רכב פיה כרג עריאן וצ'אע גמיע מא מעה וכאן פי מרכב בן נעמת אללה מ'ה'</span></li>
<li><span lang="he">&nbsp;מד קמח מנהא אלי נסים צהרכם כ' מד ואלי יוסף בן פרח כ' מד וה' אמדאד</span></li>
<li><span lang="he">&nbsp;אלי עטא בן עמך ואלגמיע אנפדתה בחצ'רת גמאעה מן אצחאבנא ואלרזמה</span></li>
<li><span lang="he">&nbsp;שדתהא בחצ'רת אליהוד ואנפדתהא אלי מאזר אלי מימון וחק יום ש'ב'ת' לקד</span></li>
<li><span lang="he">&nbsp;צעב עלי רחל אלנאס אכתר מן רחלי פאסל אלהי ישראל אן יעגל עלי באלכלף</span></li>
<li><span lang="he">&nbsp;ועליהם ומא ורד עלי קלבי מן רחאלאת אצחאבנא בוחן כליות ולב יעלמה</span></li>
<li><span lang="he">&nbsp;וכאן בעת אלפצ'ה סער י'א'&gt;' אלא כ'ח' בדי'נ' צח וזנהא ש'ל'ב' ורב' צח פיהא בעד אל</span></li>
<li><span lang="he">&nbsp;געל צ'ה' רבאעי אשתרית לך אלכלה אלמריש ע' רבאעי חבה חבה ה' פראך כ'ב'</span></li>
<li><span lang="he">&nbsp;ורבע' רדא ח' רבאעיה ו' דר'&gt; אלגמיע ק' רבאעי ורבאעי וכנת כאתבתך וערפתך מא</span></li>
<li><span lang="he">&nbsp;קאסית מן אלסבע פי אללאך ומא קדרת עלי שי ואן דכלת מעה אנא ובן אלצאיג</span></li>
<li><span lang="he">&nbsp;פי אלצ'מאן וחלף לא אכד צ'מאן לאן לה הון קראבה ונכשא לא ימות וקד גולבת</span></li>
<li><span lang="he">&nbsp;וקד תקדם כתאבי אליך ערפתך מא קאסיתה פי אלרחל אלדי כאן פי קנבאר אלאמיר</span></li>
<li><span lang="he">&nbsp;וקד צ'מנת אלי אלשיך אבי עבד אללה אן תצל מן ענדך ברא לה באלעדל אלכתאן</span></li>
<li><span lang="he">&nbsp;אלדי אוציב באסמך כ' עוד בקם פתסרע בכתבת אלברא נסכתין וכדלך</span></li>
<li><span lang="he">&nbsp;תאכד עלי בן אלגזאל פי מא הו ברסמהם וסידי אבו אלחסן בן סגמאר יכתב</span></li>
<li><span lang="he">&nbsp;ברא ללשיך ען ו' אעדאל כתאן ויצ'מן אלדרך ען אכיה ואלסרעה תם אלסרעה</span></li>
</ol>
                    
                </div>
            
        </section>
    </body>
</html>
