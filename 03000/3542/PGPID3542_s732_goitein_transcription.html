
<html>
    <head>
        <title>Transcription of Letter: T-S 20.127</title>
    </head>
    <body style="max-width: 860px; margin: auto">
        <h1>Transcription of Letter: T-S 20.127</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00020-00127/canvas/1">
                    
                    
                    
                        <ol>
<li>כתאבי אליך יא ולדי אטאל אללה בקאך ואדאם איאם סלאמתך וסעאדתך ואתם נעמתה אליך</li>
<li>וצל אלי כתאבך ודכרת לי פיה ממא אתפצל בה עלי אלשיך אחיאה אללה מן אלסלף מן שרא אל[י]ח</li>
<li>אעדאל כתאן אלדי אשתרא לי ואלחריר אלדי וגה לי פלא עדמתכם אלגמיע ומא סבב אלדי לם</li>
<li>תוגה לכאצתך אלסנה שי מן אלכתאן לאן אלנאס רבחו פיה כתיר וס. . . . .מ. . . . . . . .</li>
<li>אמר אלשיך כלה עלי סדאד ואללה אלחמד כתירא וקד וצל אליה כל מא כאן קבלי . . . . . . . .</li>
<li>בתפציל רב אלעאלמין ארגו יכתר אללה אלסלאמה ואנת תדכר פי כתאבך אן נוגה . . . . . .</li>
<li>בקית מן אלג אעדאל עין בלא תגארה ואמתתלת מא פי כתאבך כמא דכרת בעד מא כאנת</li>
<li>לך שקה רגעת דכלתהא פי כלטה אלשיך חתי לא תעוד תעתרף עלי פי כתבך לאן מתלי</li>
<li>לא יועתרץ עליה לאן לו בד לי לגעלת פי דרהמך ודרהם גירך אלף דרה מן אלדרהאם</li>
<li>מערפה ביע אלג אעדאל אלכתאן אלבאקיה אלביע מן דלך</li>
<li>עדל קסיס מנה ביע הל אלוזן קנטארין י ארטאל אלתמן גע רבאעי וגדרא</li>
<li>ואיצא קסיס תאני ביע ול אלוזן קנטארין חס רטל אלתמן וצ רבאעי ודרהמין</li>
<li>גמלת מן אלעדל קטס רבאעי וה דרא</li>
</ol>
                    
                        <h3>_______________________________________________________________</h3>
                    
                        <ol>
<li>ואי[אע]דל ביע דל&gt; אלוזן קנטארין גיר רטלין אלתמן ס רבאעי בעד מא אדר אנה מבלול</li>
<li>ג רטל אלתמן ה רבאעיא וג דרא</li>
<li>תאני ביע הל אלוזן קנטארין בס רטל אלתמן ע רבאעי ודרהם ורד מנה</li>
<li>וצ. . . אס רטל אלתמן יד רבאעי תמן אלעדל קטמ רבאעי וסתה דראהם</li>
</ol>
                    
                        <h3>_________________________________________________________________</h3>
                    
                        <ol>
<li>ואיצא עדל ביע דל&gt; אולזן ד קנאטיר חמ רטל אלתמן קנ רבאעי ודרהמין</li>
<li>אורד מנה י ארטאל אלתמן ג רבאעיא ודרהם ונצף גמלת מן אלעדל קנג רבאעי וג דרא ונצף</li>
<li>גמלת מן הדה אלג אעדאל ת רבאעי אע רבאעי ומן אלורק יג דרהם נצף ואיצא לך ו</li>
<li>רבאעיא בקיית אלסלפה אלדי וזנת ענך עאם אול אלגמלה ת רבאעי עז ודרהמין ונצף</li>
<li>כרג] מן דלך ת רבאעי סלף אלדי אסלפתך עאם אול . . . . . . . וכרג מן דלך געל וחמאלין ווזאן</li>
<li>. . . . . . .] ודרהם ונצף אל[. . . . .] דע רבאעי ודרהם וגהתהא אליך עין צרב סקליה פי</li>
<li>. . . . . . . עליהא אסמך פי וסט צרה ללשיך והו מע דאוד בן עזרון וקד וגהת פי סנתי</li>
<li>הדה בעד מא אסתכרת אללה ללשיך אחיאה אללה לכאצתי ת שקה ותלאליס מ[. . . . . . . .</li>
<li>קימתה ג מאיה דינאר עיון נחב מנך יא ולדי סלמך אללה אן כרגת ללריף או לל[אסכ]דריה</li>
<li>ותשתרי לי ותקום מקאמי לאן אנת תעלם אני דלך הון עודה ודכר לי אלשיך פי כתאבה עאם אול</li>
<li>אנך קד תובת ען אלתוגיה [למא] כתבת עליה עאם אול פי כתבה מן גהה חדית בן אבי דרהם</li>
<li>מא גאב ענך הדא פוחק ואלדי וחיאתך וחיאתה אנה ענדי מקאם ואלדי והו יערפני ואנא</li>
<li>בן יו סנה פלא יחסב מני הדא גפא ואנמא וגדת עליה אד חסבתה מתל ואלדי ואלסעה אד קאל</li>
<li>אשהד כתבה הו אלמוצדק פלא גזא כיר מן קרא אלכתאב עלינא לאן אלקום אלסו אלדי ירמיו</li>
<li>בין אלואלד וולדה ואלכליל אני נעזה ונחפטה אני מא אכתרת נפסי עליה ולא דרהמי</li>
<li>כל מא אשתרית פי סנתי הדה לה פיה אלנצף ולי אנא אלנצף ומא וגהת ללגיר שי והדא</li>
<li>כל מא וגהת אלסנה למצר . . . . . .ל. . מקאם אך ומא עמל מעי מן אלגמיל ליס יציע</li>
<li>לה לא ענד אללה ולא ענד אלנאס וקד וגה תעאם אול .א געלת ל. ש. . פנחב מנך</li>
<li>תבדיל אלמגהוד מע אלשיך אחיאה אללה ותעאו.נני . . . . ולמא תסתטיע ולי ולד</li>
<li>בדא ישתד קליל פאן ראית תשאור אלשיך פי אן נוגהא אליכם קאבל יכון בין ידיכם</li>
<li>ואלראי ללשיך והו צבי כמא תשתהיו פאן ראי אלשיך חפטה אללה אן נפדד נפסי אליה</li>
<li>ונ.[. . .] ולשראה ולא נכייר נפסי עליה פי כל ביע ושרא פי מא נבצע מן סקליה פיזיד</li>
<li>עלי הדא אלמאל אלדי וגהת אליה אלסנה מתלה בעד מא יציף אליה מא בקי לי ענדה מן עאם אול</li>
<li>ואן בקי שיי קדם וישתרי בה כתאן אול אלוקת ויכדם הו תם ואנא הו[ן] פיפעל . . . .</li>
<li>עליה ויסלפני כמא אל[[. .ה]] אלעאדה ויכון אלשרא אול אלוקת ואעלמך יא ולדי אן אל ש דינאר</li>
<li>אלדי אסלפתה עאם אול וחק הדה אלאחרף אן ללסעה מא וצל לי מנהא אלא אלבעץ ולקד</li>
<li>אושתרי בהא זית אנא נתכלץ פי'ה ולו קדרת אן נגלב לך וללשיך כיר אלדניא ואלאכרה לפעלת</li>
<li>וקד אתפצל אחיאה אללה ועטאני סהמה פי אלפלפל פוחק ואלדי לו אשתרא מא שא מא חסבתה</li>
<li>אלא מובארך מסתוי וחיאתך יא ולדי מא בעת מנה ולא חבה לאנה פלפל מלתאת ולקד</li>
<li>כלטתה בעצה עלי בעץ ולאכן כל מא אשתרא מובארך נייתה הסנה גזאה אללה כיר</li>
<li>ואנא נתברך בכל מא ישתרי ונפרח בה גאיה אלפרח קד וצלו אצחאבנא ודכרו גמילה</li>
<li>ומא עמל פי הדה אלסנה פטובו לה אסאל אללה אן יחרסה עליך ועלינא וירזקה וירזקך</li>
<li>וירזקנא מידו המלאה ואנא כל [מא] נסמע דלך אמתלא קלבי צרור ואלפלפל סערה צ</li>
<li>באלאסם ולא מן יחל פיה דרהמא תצית ואלניל אלעמתאני אלגייד בקנ ואלכתאן</li>
<li>אלמיסארי מן מ אלי כח ואלתפיחי(!) מן המ אלי גל ואלמאלאל מן חכ אלי כ אלי יח</li>
<li>ואלפיומי מן חכ אלי כ אלי יח ואלפיומי אלגייד כתיר אלכרוג ואלמיסארי כבז אל</li>
<li>בלד ואלבקם בס פאללה אללה יא ולדי אן אשתרית אלכתאן תשד אלגייד עלי חדה ואלדני</li>
<li>עלי חדה ולא יכון שדך מוכתלף לאן אלכתאנין אקואם סו ישתריו פגרא ענדהם</li>
<li>אכדי אלגייד ודבו אלדני פיתלף אלבאיע ולא ידרי ואדא כאן אלכתאן צרה ואחדה</li>
<li>כלה מא יקדרו ירצו מנה שי וישאידו וקת אלשרי ויחסן פי'ה אלצאן . . . . . .[. . .</li>
<li>תמיל אלא ללגייד לאנני אנא איצא אדא כאן אלכתאן גייד ליס ישתריו מני אלדני אלא</li>
<li>לאני נצבר עליהם וימילו אלי באלשרא וקד בעת פי הדה אלשתיה לאברהים גנון</li>
<li>אחיאה אללה מן ומ אלי מ ולאבון מן זל אל טכ וקד חצל לאבו אסחק אברהים</li>
<li>פי יג עדל מתל מא חצל לאכיך פי כ עדל פאפתח יא ולדי עיניך ולא</li>
<li>תרגב אלא אלגייד כל מא תסתטיע ואן כנת באלאסכנדריא פאשתרי מן תם</li>
<li>אלפיומי אלטייב ותמיל ללקימאט אלטייב ואלשעור אלגיידה לאנה יכרג</li>
<li>פי אלבלד ואן כאן פי אלקאלוס גייד פאשתרי וקד בעת מן אלפלפל כאל חבה</li>
<li>חבה עדל ונצף וקד כאן אלבלד מיית למא גרא עלינא מן אלעדו וכנא [פי הדה</li>
<li>אלשתוה פי ציקה עטימה אלי אן תפצל אללה ואנטרד אלעדו ואלבלד בחמד</li>
<li>אללה אלסעה פי כל נעמה מן אלרכא ואלאמאן וסלטאן שאפק עליהא שפק אללה</li>
<li>עליה וחרסה עלינא ועלי הדא אלתגר אלמבארך וסער אלפצה אלנקאר ענדנא</li>
<li>בכ דרה בדינ ולא יגד עליך אלשיך אלדי לם נשתרי אכתר מן הדה אלשקק</li>
<li>לאן וחק ואלדי מא פצלת נפסי אלי'ה וארגו יגמע אללה עלינא ועליה</li>
</ol>
                    
                        <h3>right margin, straight lines, at 90’ to main text</h3>
                    
                        <ol>
<li>גמלת מא וגהת אליה אלסנה מע אלקום אלמדכורין לכאצתי אלף וחק רבאעי ו.צרב</li>
<li>סקליה ומן אלשקה כלטה אלשיך ת תוב ונצף וסתה תליס ערפתך דלך ואלטאל אלדי קבצתה</li>
<li>מן אלתונסי וגהתה אלי אלשיך כמא קבצתה ומא גיירת פיהא לאן טלבת ורד אלצרב אל</li>
<li>מהדיה בסקליה פא אכתרת ארגו אן אלמהדיה תכרג ענדכם וכץ נפסך אלשריפה אלסלאם</li>
<li>ואלשיך סידי אטייב אלסלאם</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00020-00127/canvas/2">
                    
                    
                    
                        <h3>verso</h3>
                    
                        <ol>
<li>ואללה אן . . ממא יצל אלי כתאבך עלי אלכל ותערפני מא וצל ללשיך מן קבל</li>
<li>אבן אלמגאני מן אלצרר וכדלך מא וצל אליה מן קבלי אנא וכדלך מא וצל לי אנא</li>
<li>לכאצתי לאני מעלק אלקלב ולא תשתרי מן אלכתאן אלא . . . . . . . עיון אל</li>
<li>נאס אלא לי אלמצריה לאן ליס פי אלבלד כתאן כאמלי אצל ותופק אול אל</li>
<li>זמאן פי אול אלמראכב ותם תאני אלמראכב . . . . . . ערפתך דלך</li>
</ol>
                    
                        <h3>address, bottom of the page, at 180’ to main text, straight lines</h3>
                    
                        <ol>
<li>אלי אכי] וסיידי אבו אלסרור אטאל אללה מן אסמעיל בן יעקוב אלאנדלסי</li>
<li>בקאה</li>
<li>ישוע[ה] בן נתן אללה וליה מצר אן שא אללה</li>
</ol>
                    
                </div>
            
        </section>
    </body>
</html>
