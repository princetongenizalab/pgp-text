
<html>
    <head>
        <title>Transcription of Letter: T-S 13J20.22</title>
    </head>
    <body style="max-width: 860px; margin: auto">
        <h1>Transcription of Letter: T-S 13J20.22</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00020-00022/canvas/1">
                    
                    
                    
                        <h3>Recto:</h3>
                    
                        <ol>
<li>בשמ רחמ</li>
<li>לו דהבת אן אשרח לך יא אכי וסידי ואתירי ומולאי מא חאלנא מן אלוחשה</li>
<li>לפראק חצרתך אלכרימה ל[מא] וסע דלך ביאן ולא חמלתה מכאתבה ואלי</li>
<li>אלכאלק יתעלה שמו אסאל וארגב פי אן יגעלך פי חיז אלסלאמה וינגח</li>
<li>מסאעיך ויכלצך מן כל שדה ולא יוקפני לך עלי מכרוה והוא למען שמו</li>
<li>ישמע ויענה ואמא מא תריד עלמה פאן סאעה כרוגך חתי אנני</li>
<li>לא אחתשם אן אקול אן מא כנת בעד וצלת אלברכה מאת בן סת אל</li>
<li>גמאל אלצגיר אללה תעאלי יכפינא פיך ופי אולאדך וטלענא בה בכרה</li>
<li>יום אלגמעה אלצחרא ונזלנא מן אלדפן מרץ אבנהא אלכביר אבו אלמפצל</li>
<li>והו אלי אלאן תחת חאלה צעבה אללה תעאלי יכפי שבאבה וישפיה באל</li>
<li>עאפיה ואכר נהאר יום אלגמעה אצרף אלשיך אבו אלפצל בן אל</li>
<li>נאמן מן אלכדמה ואמר מולאי אלמאמון באן לא יבקא באלקאהרה</li>
<li>ואנזלה אלי מצר והו אלי אלאן לא יקדר יטהר ואמור לא ימכן שרחהא</li>
<li>פי כתאב וגאתני הדה אלאשיא עלי פראג קלב ולא חילה ואלצביאן</li>
<li>מרצא כמא תערף וצרת מקסמה אלקלב טאלעה נאזלה ולולא פזעי</li>
<li>מן עתבך למא כתבת לך חרף ואחד מן גמיע דלך ואבו עמראן עלי</li>
<li>אלחאל אלדי תערף אעלמתך דלך ומא אחתאג אוציך פי אן לא תקטע</li>
<li>עני אכבארך בכל מא אנת עליה ואחואל אולאדך ומן ענדך</li>
<li>פשגל קלובנא בך אופא מן גמיע אלאשיא ואעלמך איצא אן אל</li>
<li>שקה אלמתבת קד פרגת וגא טולהא תסעה עשר דראע ואל</li>
<li>קזאז כל סאעה ענדי יטאלבני בתסעה ונצף ען כראהא ובאללה</li>
<li>אלעטים לו כאן מע אחדנא שי מא אבקינאהא לחטה ולא כתאבנאך</li>
<li>בדלך פאחרץ פי אנפאד אלדראהם סרעה נפתכהא ונטרחהא אלקצ[אר</li>
<li>לעל תנתגז לך קריב וכדלך איצא אלמראה אנפד סתה ונצף חתי</li>
<li>נפתכהא בהא ולא תתואנא ומא כאן לך מן חאגה שרפנא בקצאהא</li>
<li>ולא תקטע ענא אכבארך פי כל וקת ליטמאן קלובנא כץ נפסך</li>
</ol>
                    
                        <h3>Right margin, perpendicular lines.</h3>
                    
                        <ol>
<li>באתם אלסלאם ואהלך ואולאדך אלסלאם ואלשיך אבו אלמנא ואכוה אלשיך אבו אלמעאלי ופתוח וסת אלנסב וסת</li>
<li>אלפכר וצהרך ומופק יכצוך אלסלאם ועבדך אבו סעיד בן קטאיף משתאק אליך ומסתוחש מנך</li>
</ol>
                    
                        <h3>Recto, top margin:</h3>
                    
                        <ol>
<li>והו יכצך ויכץ אולאדך</li>
<li>באתם אלסלאם</li>
<li>ובאלכאץ ולדך</li>
<li>אלכביר והו יסאלך</li>
<li>פי כתב כתאב</li>
<li>אלעזא אלדי אועדתה</li>
<li>בה עבראני ואנפדה</li>
<li>סרעה ולא תסל</li>
<li>מא נקאסי מן זוגה</li>
<li>כלף אלתי אזוגתוה</li>
<li>ענדכם והי מעולה</li>
<li>תקף ללסלטאן</li>
<li>ומא [ר]אי</li>
<li>תקדים אל</li>
<li>. . גרה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00020-00022/canvas/2">
                    
                    
                    
                        <h3>Verso, address:</h3>
                    
                        <ol>
<li>אכי ומולאי אבו אלחסן עאלי בן הלאל</li>
<li>אלחזן אלבגדאדי זל</li>
<li>אטאל אללה בקאה ואדאם נעמתה</li>
<li>מן כרימתה געלת פדאה</li>
<li>אמונה אומן</li>
</ol>
                    
                </div>
            
        </section>
    </body>
</html>
