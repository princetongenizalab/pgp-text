
<html>
    <head>
        <title>Transcription of Legal document: T-S 18J1.11</title>
    </head>
    <body style="max-width: 860px; margin: auto">
        <h1>Transcription of Legal document: T-S 18J1.11</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00018-J-00001-00011/canvas/1">
                    
                    
                    
                        <ol>
<li>יקול מן יתבת כטה פי אכר הדא אלמחצר</li>
<li>אנה חאצר ביום שבת בכניסת הבבליים</li>
<li>דהוא עשרין וחמשה יומין בירח כסלו</li>
<li>דשנת אלפא ותלת מאה ותשעין ותלת שנין</li>
<li>למנינא דרגיליננא ביה בפסטאט מצרים</li>
<li>דעל נילוס נהרא מותבה וחצר מענא</li>
<li>מ יהודה ביר חיים נע ותכלם בעץ אל</li>
<li>חאצרין ללממחה מ יוסף ביר אלעזר נע</li>
<li>אחרם זכרי צהר אלמכני אבי אלכיר הגר</li>
<li>וצהרה אבי אלכיר ולם ילפט פי דלך יהודה</li>
<li>דנן ולא קאל אחרם ולא לא תחרם בל</li>
<li>כאן ממסך פי גמיע מא גרי ממא יתעלק</li>
<li>באלחרם פלמא כאן ענד אנצראף אלנאס</li>
<li>מן בית הכנסת דכל אבי אלכיר דנן מן אל</li>
<li>טריק אלי אלהיכל ואכרג ספר תורה ואחרם</li>
<li>כל מן אחרמה בגיר חק וכרג מן אלכניס</li>
<li>ואן יהודה דנן תכלם מע אלמכני אבי אלפצל</li>
<li>בן מכר פי אלטריק מן גיר ותוב עליה</li>
<li>בצרב ואן קאל לאבי אלכיר דנן אנת לם</li>
<li>יכן לך פי אלחרם שי לאי עלה אחרמת</li>
<li>אליהוד ולם ימד ידה אליה ואן לילה אלאחד</li>
<li>אלתי הי לילה כו מן כסליו נזלה אלרקאצין</li>
<li>מן אלקאהרה ואכדת יהודה דנן מע גירה</li>
<li>באתו פי אלשרטה פלמא כאן יום אלאחד גדה</li>
<li>טלע בה מע גירה ללקאהרה וכאד אן תהלך</li>
<li>מהגהם וצרבו אלצרב אלעטים באלקאהרה</li>
<li>ובמצר עלי אבואב אלכנאיס ובקי פי אל</li>
<li>אעתקאל ואלעקאב ואלהואן איאם ואכד</li>
<li>מן יהודה דנן אתנין וכמסין דינר מנהא</li>
<li>צרה מכתומה ענד אלצירפי אלמערוף</li>
<li>באלכימיין כמסין דינר ולרגאלה ולשרטה</li>
<li>דינרין וסאלנא יהודה בן חיים דנן אן נכתב</li>
<li>לה אלדי חצרנאה ואלדי עלמנאה משהור</li>
<li>מערוף פכתבנא לה דלך ליכון בידה</li>
<li>לליום ולמא בעדה וכתבנא וחתמנא</li>
<li>בשבה דהוא יומין בירח</li>
<li>טבת דשנת אלפא ותלת מאה ותשעין ותלת שנין</li>
</ol>
                    
                </div>
            
        </section>
    </body>
</html>
