
<html>
    <head>
        <title>Transcription of Letter: T-S Ar.54.91</title>
    </head>
    <body style="max-width: 860px; margin: auto">
        <h1>Transcription of Letter: T-S Ar.54.91</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-AR-00054-00091/canvas/1">
                    
                    
                    
                        <ol>
<li>בינו עמי עשו ממלוכה אבו אלפרג</li>
<li>אלממלוך יקבל אלארץ בין ידי אלמולא אלאגל אלמופק</li>
<li>אלסעיד אלסיד אלפאצל אלדין אלורע אלשיך אבו עמראן</li>
<li>ופקה אללה תעאלי ואנגח מקאצדה וכפאני פיה</li>
<li>כל מחדור וינהי אן וצל אלי ענדנא מן מניה זפתא</li>
<li>אתנין יהוד אבו אלעז אלביטאר (או: אלעטאר) אלדי יכרג ספר</li>
<li>תורה ויצלי במניה זפתה ואכר יסמא מפצל</li>
<li>אללוי פתקצינא מנהם ען אלמהדב פאכברונא</li>
<li>אנה פי עאפיה וקד כרג אלטריק ותצרף פלא</li>
<li>תשגלו קלובכם וקד וקעת לי קעבה ימני ללצגירה</li>
<li>חתי אגד רסול יגיבהא לכם ואשתהי אן תכתב</li>
<li>לי כתאב במא אנתם פיה פאן קלבי ענד אלצגירה</li>
<li>מן גהת אלוכם ואדא כתבתו כתאב אדפעוה</li>
<li>לאבן מקדונסה או למנצור אבן בקא יסירה לי</li>
<li>ואנא אן שא אללה פי המה אן אסיר לכם נפקה</li>
<li>ערפתך דלך בעד אכצאצך באתם סלאם</li>
</ol>
                    
                        <h3>Right margin, straight lines written perpendicular.</h3>
                    
                        <ol>
<li>ותסלמו לי עלי אלצגאר ואלכבאר וערפו אבו אסחאק אן</li>
<li>אלעצור פרג ומא לחקת מנה שי ומא אחתאג אוציכם תערפוני</li>
<li>כבר אלצגירה ושלום</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-AR-00054-00091/canvas/2">
                    
                    
                    
                        <h3>Verso.</h3>
                    
                        <ol>
<li>וקד סירת צחבה מפצל אבן אבו אלזכאר</li>
<li>דרהמין נקרה ברסם אלצגירה פתתסלמוהא //מנה . . //</li>
<li>ואיצא קדחין קבאר וקליל קצטל ופסתק</li>
<li>וזביב ותין ואלקעבה אשתריתהא ומא האן</li>
<li>עליה אסירהא צחבה אחד לאנהא מתמנה</li>
<li>פהי תגי צחבתי ותערפו דהב אנני עמלת</li>
<li>חאגתהא אלדי טלבתהא ותקולו לאבו אסחאק</li>
<li>יערף אבו אלתנא אנני אסתעמלת אלנהאוריאת</li>
<li>אלדי טלבהם והם ביצא ושערי וסמסמי</li>
<li>ואלאוסאט זרק וביץ וקטוי ומא אחתאג</li>
<li>אוציכם אן תסירו לי כתאב בכבר אלצגירה</li>
<li>פאן קלבי משתגל כתיר פתדפעוה ללמולא</li>
<li>אלדיאן רבינו חננאל פהו יסירה מע כתבה</li>
<li>ללשיך אבו אלטאהר ושלום</li>
</ol>
                    
                </div>
            
        </section>
    </body>
</html>
