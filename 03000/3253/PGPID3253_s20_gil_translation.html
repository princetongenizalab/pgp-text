
<html>
    <head>
        <title>Hebrew Translation of Letter: T-S 13J16.2</title>
    </head>
    <body style="max-width: 860px; margin: auto">
        <h1>Hebrew Translation of Letter: T-S 13J16.2</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section lang="he" dir="rtl">
            
                <div data-canvas="https://cudl.lib.cam.ac.uk/iiif/MS-TS-00013-J-00016-00002/canvas/1">
                    
                    
                    
                        <h3>recto</h3>
                    
                        <ol>
<li>אני כותב לך, אבי היקר לי, ייתן לך אלוהים אריכות ימים ויתמיד את גדולתך ואת עזרתו לך ואת אושרך</li>
<li>ואת שלומך ואת חסדו לך, מאלכסנדריה, בכ"ח בטבת; שלומי טוב ואני בריא,</li>
<li>אבל מתגעגע אליך מאוד, יפגיש אותנו אלוהים במיטב הנסיבות, בחסדו ובנדיבותו, כי קרוב הוא להיענות,</li>
<li>וגיבור לעשות זאת, ברצון האל. אבקש ממך, אבי, כי תואיל לקבל בשבילי אצל שעף</li>
<li>מה שהיא תמסור לך; כבר כתבתי לה – אל ישמור אותה אלוהים – מכתב, שתמסור</li>
<li>לך תחתית לקסת עשויה כסף וגביעים ומחצלות מקופלות ובתוכן שלושה מזרני גומא</li>
<li>ומנורה בעלת קנים, וסבון סיני וצנצנות סיניות ופשתים טוויות, ומה ששמור אצלה ללא</li>
<li>רישום, כי האמה אומרת שהיא כבר כתבה לה שתמסור לך; עוד היא אומרת</li>
<li>שהיו אצל אבו אלחסין בן פרג' בגדים, שהיו לי בכללם שלוש אדרות.</li>
<li>הודע לי אם קיבלת אותם ואם אמנם אמת מה שהיא אומרת, שלח אותם</li>
<li>אלי בידי מישהו שאתה בוטח בו מאנשינו, אבל רק אדם שאם תבקש ממנו</li>
<li>שליחות הוא ממלא אותה; כי אני אשלם לו על זה שכר. כמו כן שלח לי</li>
<li>מכלל השטיחים שאצלך את השטיח האדום הארמני ואת שטיח הצמר</li>
<li>שהוא חדש, אל תתרשל בזה ; ביקשתי מאבו סעיד שישלח אותם והוא נענה.</li>
<li>הודע לי בבירור במכתבך מה שאתה מקבל ומה נשאר, מפני שהיא,</li>
<li>יקלל אותה אלוהים, רימתה בנוגע למה שלקחה. מסור בשמי לאבו אסחק אברהם</li>
<li>דרישות שלום, וקבל ממנו בשבילי שישה דינרים; הוא נתן לי עליהם הסבה על</li>
<li>אבו זכרי בן מנשה, אבל זה לא שילם לי כלום, אבו אלפצל יעיד על זה ; והוא</li>
<li>אמר שכבר שילם לו ואין ביניהם עוד שותפות. ומדובר במשי שידוע לך</li>
<li>שהוא קיבל אותו מאת המשוש בן סגמאר; כיוצא בזה אבו אלסרור בן המינקת, מסור לו ממני (דרישות שלום) ; </li>
<li>היה חייב לי מקודם(?) דינר ומשהו ולא שילם לי כלום ; וחידש שותפות</li>
<li>נוספת ונשאר לזכותי אצלו אחר כך דינר וחצי ושמינית, קבל זאת בשבילי ממנו;</li>
<li>ותשתדל בזאת ; ברצון האל, לא יהיה לו מה לומר על זאת, כי הוא</li>
<li>יודע שאני שילמתי זאת בשבילו לסוחר האריגים אברהים, הודע לו ....</li>
</ol>
                    
                        <h3>recto, right margin</h3>
                    
                        <p>מגיע לי מעלי בן אלטבני מה שהורה לתת לי, יכתוב לי אפוא ויודיעני. הלוא היו לי אצלו בחנות בגד 'דביקי' </p>
                    
                        <h3>recto, top margin</h3>
                    
                        <p>מחלקים ושתי יריעות אריג תוצרת אשקלון; שאל אותו בשמי על הכול. שלחתי עם חסן אליכם .... סל ובו .... </p>
<p> </p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00016-00002/canvas/2">
                    
                    
                    
                        <h3>verso</h3>
                    
                        <ol>
<li>וקצת אגוזי בוטנה וחבילת גבינה; חי אלוהים, אני מתנצל לפניך, כי איש אינו יכול לשלוח</li>
<li>דבר, כי אנשינו אינם מובילים כלום ביבשה, ומה שנשלח בנילוס, איני</li>
<li>סבור שיש לו תוחלת. האמה כפי שהיתה מה ששם לאל את מכירתה לאבו</li>
<li>אלפצל הוא שהיה לי אצלה דבר (משלי), והיא שמסרה לי אותו, ואמר: לא אקנה אלא</li>
<li>יחד עם הדבר הזה. והיא עומדת למכירה, מופקדת בבית הדין, כי היה הדבר הזה</li>
<li>מרצוני, והיה העיכוב במכירתה אך ורק עד אשר יסלקו את הסכום מן</li>
<li>הפיקדון הזה; השתדל אפוא בדבר זה. היה לי אצל אבו אסחק כרך</li>
<li>תורה, והיה לי בבית כרך תורה נוסף וכרך נוסף נביאים,</li>
<li>והיה לי אצל אבו אסחק סל של טוחנים; הואילה לקבל אצלו את הספר,</li>
<li>וייזהר נא בכל הדברים. ביקשתי מאבו אלפצל שיביא לי את ספר הנביאים,</li>
<li>שלח לי אותו אפוא עמו; אני שולח לך את מיטב דרישות השלום ולבנך, ייתן לו אלוהים חיים, דרישות שלום, ואבקש ממך</li>
<li>שתמסור בשמי להדרת אדוני החבר המעולה את מיטב דרישות השלום, ואם יהיה לך צורך בקנייה כבדני בו.</li>
<li>וכותב המכתב הזה מוסר לך את מיטב דרישות השלום ומבקש ממך תשובות על מכתביו, והוא יחזקאל</li>
<li>בן עלי החבר. ושלום. </li>
</ol>
                    
                        <h3>verso, address</h3>
                    
                        <p>אדוני הפרנס הכהן הנאמן אבו אלחסן עלי בן יעיש, ייתן לו אלוהים אריכות ימים ויתמיד את גדולתו ואת אושרו ואת שלומו, מבנו חיים(?) …. לפסטאט, ברצון האל. </p>
                    
                </div>
            
        </section>
    </body>
</html>
