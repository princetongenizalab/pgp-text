
<html>
    <head>
        <title>Transcription of Letter: T-S 13J16.2</title>
    </head>
    <body style="max-width: 860px; margin: auto">
        <h1>Transcription of Letter: T-S 13J16.2</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00016-00002/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">כתאבי יאואלדי ואלעזיז עלי אטאל אללה בקאך ואדאם עזך ותאידך וסעאדתך</span></li>
<li><span lang="he">וסלאמתך ונעמתך מן סכנדריה לתלת בק[י]ן מן טבת ען חאל סלאמה ועאפיה</span></li>
<li><span lang="he">ושוק אליך שדיד גמע אללה ביננא עלי א[פצל] חאל במנה וכרמה אנה ולי דלך</span></li>
<li><span lang="he">ואלקאדר עליה אן שא אללה אסלך יאואלדי [אן ת]תפצ'ל ותקבץ לי מן ענד שעף</span></li>
<li><span lang="he">מא תתפעה(!) לך פקד כתבת אן לא חפצ'הא אללה אליהא כתאב תסלם</span></li>
<li><span lang="he">אליך מרפע פצ'ה וקחף וחצר מטויה ודאכלהא תלת טראחאת סאמאן</span></li>
<li><span lang="he">ומנארה מכלעה וצבון ציני וזכארי ציני וכתאן מגזול ומא תחפצה מן גיר</span></li>
<li><span lang="he">תבת לאן אלגאריה קד דכרת אנהא קד כתבת אליהא תסלם אליך וכדא דכרת</span></li>
<li><span lang="he">אן כאן ענד אבי אלחוסין בן פרג תיאב כאן לי פי גומלתהם תלת ודאת</span></li>
<li><span lang="he">&nbsp;תערפני אן כונת קבצ'תהם פאן כאן תם צחה ממא תדכר פתוגהם(!)</span></li>
<li><span lang="he">&nbsp;לי עלי יד מן תתק בה מן אצחאבנא פמא מנהם אלא מן אדא סאלתה</span></li>
<li><span lang="he">&nbsp;פי חאגה לה קצ'אהא לאני אדפע לה אגרתהא וכדא תנפד לי מן</span></li>
<li><span lang="he">&nbsp;מן(!) גמלת אלבוצט אלדי ענדך אלבצאט אלאחמר אלארמני ואלזרביה אלדי</span></li>
<li><span lang="he">&nbsp;הי גדידה ולא תתואנא פי דאלך סאלת אבו סעיד פי חמלהם וקד אגאב</span></li>
<li><span lang="he">&nbsp;ותערפני עלי צחה פי כתאבך מא תקבצ'ה ומא יבקא פאנהא</span></li>
<li><span lang="he">&nbsp;חרמהא אללה קד אכדעת פי מא אכדת ותכץ עני אבי אסחק אברהם</span></li>
<li><span lang="he">&nbsp;באלסלאם ותקבץ' לי מנה סתה דנאניר פאנה כאן קד אחאלני בהא עלי</span></li>
<li><span lang="he">&nbsp;אבו זכרי בן מנשה פמא דפע לי שי בשהאדה אבו אלפצל ואנה</span></li>
<li><span lang="he">&nbsp;דכר אנה קד סלם אליה ומא בקי בינהם מעאמלה והו אלחריר אלדי תערף</span></li>
<li><span lang="he">&nbsp;קבצ'ה מן אלמשוש בן סיגמאג(!) וכדלך אבו אלסרור בן אלצירה תכוצה עני</span></li>
<li><span lang="he">&nbsp;כאן לי ענדה [&nbsp; &nbsp; &nbsp; ] תקדם ד'י'נ' וכסר פלם ידפע לי שי פתגדד מעאמלה</span></li>
<li><span lang="he">&nbsp;אכרה פבקי לי ענדה בעד דאך ד'י'נ'&nbsp; ונצף ותמן תקבצה לי מנה</span></li>
<li><span lang="he">&nbsp;ותחרץ פיה והו אן שא אללה מא י[ק]ול פיה שי לאנה</span></li>
<li><span lang="he">&nbsp;יעלם אני וזנתה ענה ללבזאז א[בר]הים תעלמ[ה</span></li>
</ol>
                    
                        <h3>Recto, right margin</h3>
                    
                        <ol>
<li><span lang="he">לי מן עלי בן אלטבני מא וצא לי בה ויעלמני פי כתאבה פקד כאן לי ענדה פי אלדוכאן תוב דביקי</span></li>
</ol>
                    
                        <h3>Recto, upper margin</h3>
                    
                        <ol>
<li><span lang="he">מפצל</span></li>
<li><span lang="he">ומקטעין</span></li>
<li><span lang="he">עמל</span></li>
<li><span lang="he">עסקלאן</span></li>
<li><span lang="he">תסלה לי ען</span></li>
<li><span lang="he">אלגמיע</span></li>
<li><span lang="he">וקד אנפרת</span></li>
<li><span lang="he">מע חסן</span></li>
<li><span lang="he">אליכם</span></li>
<li><span lang="he">&nbsp;סלה</span></li>
<li><span lang="he">&nbsp;פיהא</span></li>
<li><span lang="he">&nbsp;אלסל...</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00016-00002/canvas/2">
                    
                    
                    
                        <h3>Verso (upside down)</h3>
                    
                        <ol>
<li><span lang="he">וקליל פיסתוק וקטעה גובן ואנא באללה מועתדר מנך לאן לא יקדר אחד ינפד</span></li>
<li><span lang="he">שי לאן אצחאבנא מא יחמלו שי פי אלבר ואלדי אנפד פי אלבחר פמא</span></li>
<li><span lang="he">אראה יורגא ואלגאריה עלי חאלהא ואלדי כאן אפסך ביעהא מן אבו</span></li>
<li><span lang="he">אלפצ'ל אן כאן לי מעהא שי דפעתה לי פקאל מא אשתרית אלא</span></li>
<li><span lang="he">בהדא אלשי והי פי אלביע בודיעה בית דין לאן הדא שי כאן</span></li>
<li><span lang="he">מן אכתיארי ומא תוקף פי ביעהא אלא חתי יוצתכלץ שי מן</span></li>
<li><span lang="he">הדה אלודיעה פתחרץ פיה וקד כאן לי ענד אבי אסחאק מצחף</span></li>
<li><span lang="he">תורה וכאן פי אלבית לי מצחף אכר תורה ומצחף אכר אלנביאים</span></li>
<li><span lang="he">וכאן ענד אבו אסחק קופה טחאניה יתפצ'ל יקבץ' אלמצחף מן ענדה</span></li>
<li><span lang="he">&nbsp;ויחתפץ' לי באלגמיע וקד סאלת אבו אלפצ'ל פי חמל אלמצחף אלנב[יאים]</span></li>
<li><span lang="he">&nbsp;פתנפדה לי מעה כצצתה באתם &lt;אלסלאם&gt; ועלי ולדה אחיאה אללה אלסלאם ואסאלה</span></li>
<li><span lang="he">&nbsp;אן יכץ עני חצ'רה מולאי אלחבר אלמעולא באתם אלסלאם //ואן// וכאן(!) לה חאגה ישרפני בהא</span></li>
<li><span lang="he">&nbsp;וכאתב הדא אלכתאב יכצה באתם אלסלאם ויסאלה פי אגובה כותבה והו יחזקאל</span></li>
<li><span lang="he">בן עלי אלחבר ושלום</span></li>
</ol>
                    
                </div>
            
        </section>
    </body>
</html>
