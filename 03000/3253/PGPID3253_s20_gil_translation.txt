recto

אני כותב לך, אבי היקר לי, ייתן לך אלוהים אריכות ימים ויתמיד את גדולתך ואת עזרתו לך ואת אושרך
ואת שלומך ואת חסדו לך, מאלכסנדריה, בכ"ח בטבת; שלומי טוב ואני בריא,
אבל מתגעגע אליך מאוד, יפגיש אותנו אלוהים במיטב הנסיבות, בחסדו ובנדיבותו, כי קרוב הוא להיענות,
וגיבור לעשות זאת, ברצון האל. אבקש ממך, אבי, כי תואיל לקבל בשבילי אצל שעף
מה שהיא תמסור לך; כבר כתבתי לה – אל ישמור אותה אלוהים – מכתב, שתמסור
לך תחתית לקסת עשויה כסף וגביעים ומחצלות מקופלות ובתוכן שלושה מזרני גומא
ומנורה בעלת קנים, וסבון סיני וצנצנות סיניות ופשתים טוויות, ומה ששמור אצלה ללא
רישום, כי האמה אומרת שהיא כבר כתבה לה שתמסור לך; עוד היא אומרת
שהיו אצל אבו אלחסין בן פרג' בגדים, שהיו לי בכללם שלוש אדרות.
הודע לי אם קיבלת אותם ואם אמנם אמת מה שהיא אומרת, שלח אותם
אלי בידי מישהו שאתה בוטח בו מאנשינו, אבל רק אדם שאם תבקש ממנו
שליחות הוא ממלא אותה; כי אני אשלם לו על זה שכר. כמו כן שלח לי
מכלל השטיחים שאצלך את השטיח האדום הארמני ואת שטיח הצמר
שהוא חדש, אל תתרשל בזה ; ביקשתי מאבו סעיד שישלח אותם והוא נענה.
הודע לי בבירור במכתבך מה שאתה מקבל ומה נשאר, מפני שהיא,
יקלל אותה אלוהים, רימתה בנוגע למה שלקחה. מסור בשמי לאבו אסחק אברהם
דרישות שלום, וקבל ממנו בשבילי שישה דינרים; הוא נתן לי עליהם הסבה על
אבו זכרי בן מנשה, אבל זה לא שילם לי כלום, אבו אלפצל יעיד על זה ; והוא
אמר שכבר שילם לו ואין ביניהם עוד שותפות. ומדובר במשי שידוע לך
שהוא קיבל אותו מאת המשוש בן סגמאר; כיוצא בזה אבו אלסרור בן המינקת, מסור לו ממני (דרישות שלום) ; 
היה חייב לי מקודם(?) דינר ומשהו ולא שילם לי כלום ; וחידש שותפות
נוספת ונשאר לזכותי אצלו אחר כך דינר וחצי ושמינית, קבל זאת בשבילי ממנו;
ותשתדל בזאת ; ברצון האל, לא יהיה לו מה לומר על זאת, כי הוא
יודע שאני שילמתי זאת בשבילו לסוחר האריגים אברהים, הודע לו ....

recto, right margin
מגיע לי מעלי בן אלטבני מה שהורה לתת לי, יכתוב לי אפוא ויודיעני. הלוא היו לי אצלו בחנות בגד 'דביקי' 
recto, top margin
מחלקים ושתי יריעות אריג תוצרת אשקלון; שאל אותו בשמי על הכול. שלחתי עם חסן אליכם .... סל ובו .... 
 
verso

וקצת אגוזי בוטנה וחבילת גבינה; חי אלוהים, אני מתנצל לפניך, כי איש אינו יכול לשלוח
דבר, כי אנשינו אינם מובילים כלום ביבשה, ומה שנשלח בנילוס, איני
סבור שיש לו תוחלת. האמה כפי שהיתה מה ששם לאל את מכירתה לאבו
אלפצל הוא שהיה לי אצלה דבר (משלי), והיא שמסרה לי אותו, ואמר: לא אקנה אלא
יחד עם הדבר הזה. והיא עומדת למכירה, מופקדת בבית הדין, כי היה הדבר הזה
מרצוני, והיה העיכוב במכירתה אך ורק עד אשר יסלקו את הסכום מן
הפיקדון הזה; השתדל אפוא בדבר זה. היה לי אצל אבו אסחק כרך
תורה, והיה לי בבית כרך תורה נוסף וכרך נוסף נביאים,
והיה לי אצל אבו אסחק סל של טוחנים; הואילה לקבל אצלו את הספר,
וייזהר נא בכל הדברים. ביקשתי מאבו אלפצל שיביא לי את ספר הנביאים,
שלח לי אותו אפוא עמו; אני שולח לך את מיטב דרישות השלום ולבנך, ייתן לו אלוהים חיים, דרישות שלום, ואבקש ממך
שתמסור בשמי להדרת אדוני החבר המעולה את מיטב דרישות השלום, ואם יהיה לך צורך בקנייה כבדני בו.
וכותב המכתב הזה מוסר לך את מיטב דרישות השלום ומבקש ממך תשובות על מכתביו, והוא יחזקאל
בן עלי החבר. ושלום. 

verso, address
אדוני הפרנס הכהן הנאמן אבו אלחסן עלי בן יעיש, ייתן לו אלוהים אריכות ימים ויתמיד את גדולתו ואת אושרו ואת שלומו, מבנו חיים(?) …. לפסטאט, ברצון האל. 