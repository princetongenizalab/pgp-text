
<html>
    <head>
        <title>Transcription of Letter: T-S 13J19.12</title>
    </head>
    <body style="max-width: 860px; margin: auto">
        <h1>Transcription of Letter: T-S 13J19.12</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00019-00012/canvas/1">
                    
                    
                    
                        <ol>
<li>בשמ רחמ</li>
<li>קד עלם אלכאלק סבחאנה ותעאלי מא עלי קלבי מן</li>
<li>אלשוק ואלוחשה אלי חצרה מולאי וסיידי ומן אנא</li>
<li>עבדהא וצניעתהא ומעתרף בפצלהא ואן</li>
<li>אלנום מא ביכדני כראמה ללשו. וטלבת אן</li>
<li>אטלע כל סאעה ויום אקול אני אסאפר פיגיני</li>
<li>מן אלאשיאה ממא תעיקני ואלאן קד אחוגתני</li>
<li>אלצרורה לתאכיר אלטלוע בעד אן וצלת אלי מניה</li>
<li>זפתא וקד //[[אוצל]] אוצלת// ללכהן עמרם הכהן הזקן מאיה</li>
<li>ותלתה ועשרין דרהמא ורק עזלה ולקד כנת</li>
<li>אמל אני אטלע חתי אגתמע בהא פי עדה</li>
<li>אסבאב ואלאן פקד דכל אבו אלפצל ודכל</li>
<li>בן אלואצטי אלכהן מבארך והו מא סלמת עליה</li>
<li>ולא כלמתה ולא פעל יגי כניסה מן יום אן</li>
<li>וצל אלי דמירה לאנה כאן יחצר פי אלכניסה</li>
<li>יתחדת וילוצץ במן יצלי או מן ידכר אלכאלק</li>
<li>סבח ותעאלי וקד כנת נפדת לחצרתך כתב</li>
<li>עדה אלאול אלכתאב אלדי כתבתה ללרייס ואל</li>
<li>כתאב אלדי קלת לחצרתך מן גהתה אן אל</li>
</ol>
                    
                        <h3>Right margin, perpendicular line.</h3>
                    
                        <ol>
<li>גמאעה קד כתבוה ופיה כטוטהם ומא וצלני מן ענד חצרתך</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00019-00012/canvas/2">
                    
                    
                    
                        <h3>Verso.</h3>
                    
                        <ol>
<li>גואב פאחב מן תפצלך אן //איאך// יקול אלרייס אן פלא</li>
<li>יקול לאבו אלפצל ויוקפה עלי אלכתאב //ירגע// . . . .</li>
<li>יתגדד לנא צראע מא לנא חאגה אליה פי אלכתאב</li>
<li>ורבמא יתכלם הו ובן אלואצטי פאגעל ענדך</li>
<li>מן דלך //אמר// ורבמא יקולו קד אחרם אחד אלאסכנדרי</li>
<li>או גיר דלך יכלקו דנב והו מן גהת אלדי תעדא יום</li>
<li>אלענצרה ורפע אנסאן לדיני גוים וקד תקדם דלך</li>
<li>בפעל בן אמראת אלואצטי רביבה פי חג הסוכות</li>
<li>פאללה אללה מא אחתאג אוציך פי אקאמה אלחגה פי דלך</li>
<li>וקד אכדת כט שאהד במחצר במא פעלוה אלאתנין</li>
<li>ואנא באכד כט שאהד אן אכר ואטלע בעד אלצום</li>
<li>אן שא אללה ואתפצל אן אלדראהם ואסתנקדהא קד</li>
<li>ערפתך דלך וקד נפדת לחצרתך רבע ויבה כראויה</li>
<li>צחבה אלכהן אלמדכור ואללה אללה אן כאן קד וקע לחצרתה</li>
<li>אלבלין אנפדה או אלתוב אלצוף וכץ נפסך וולדך באלסלאם</li>
<li>ואלואלדה ואלשיך אבו אלפרג באתם אלסלאם וסאיר מן תחוט</li>
<li>ענאיתך אלסלאם ושמריה אלסעה אנפד לה בקיה דראהמה</li>
<li>ערפתך דלך ושלומך ירבה לעד אמן נצח סלה</li>
</ol>
                    
                        <h3>Bottom margin, parallel lines written in same direction. Address.</h3>
                    
                        <ol>
<li>יצל אלי חצרה מרי ורבי תקוה הזקן בר כגק מר [שאכ]רהא</li>
<li>ור ישועה הזקן החזאן בעו .ו. .[. .] אבו אלעלי</li>
<li>אלכהן</li>
</ol>
                    
                </div>
            
        </section>
    </body>
</html>
