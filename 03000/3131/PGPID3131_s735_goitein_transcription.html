
<html>
    <head>
        <title>Transcription of Letter: T-S 12.34</title>
    </head>
    <body style="max-width: 860px; margin: auto">
        <h1>Transcription of Letter: T-S 12.34</h1>

        <p>S. D. Goitein, unpublished editions.</p>

        
        <section dir="rtl" >
            
                <div data-canvas="https://geniza.princeton.edu/documents/3131/iiif/canvas/1/">
                    
                    
                    
                        <ol>
<li>עבדהא ואכיהא נתן ביר שמואל זלהה</li>
<li>אעלם אכי אלעזיז עלי וענדי געלת מן כל סו פדאה אעל . עלי</li>
<li>בעץ שוקי אליה ואלי מן תחוטה ענאיתה וגיר דלך סירת לך עדה</li>
<li>כתב ולם יצלני לשי מנהם גואב ועז עלי דלך וסיירת לך כתאב</li>
<li>אעלמתך פיה קצייתי מע בן עמך והו מכתוב אלוגהין ולם</li>
<li>אקדר אצף פיה מן מחאסנה אחת מני אלף ועגזת וכל לסאני</li>
<li>ונלאיתי בלכל . . . . . . ולא ביפרק אלזמאן ביננא נסתריח מן בעצנא</li>
<li>בעץ ואשתהי מן אנעאמך עסי תסיר לי קליל אשיאף ויסיר כחל</li>
<li>חצרם וקליל רישנאיא פאנני מחתאג אליה כתיר ולו אנני פי סעה</li>
<li>לכנת סירת פצה תשתרי לי בהא ואנמא הוא עד ודיין אנני עריאן</li>
<li>מא פצלת לי פי הדה אלשתוי ולא תוב ולא עמאמה ולא ואלשריעה</li>
<li>אלצגירה מא כסיתהא תוב פי הדה אלשתוי ולא טאלת אידה לתוב</li>
<li>להא באלא . . א ואלאוכד אמהא ואלשכוי מדלה אריד כל יום בדרהמין</li>
<li>כבז וא[למע]איש קלילה ואנא כמא עלם אללה ואן אתפק לך אן</li>
<li>תגתמע [באל]שיך אבי נצר שצ צהרנא תערפה שכרי לה ודעאי</li>
<li>לה ואנה תפצל עלי חתי ולא גואב אלכתאב סירה לי</li>
<li>רבמא יכון פזע מן כאלה בו אלעז יכאתבני לילא יעתב עליה</li>
<li>מא אצן אחד יחב פקיר וילטף אללה מא יקטע אללה באחד</li>
<li>ואן צאק אליום אנפסח אגדא בערב ילין בכי ולבקר רנה</li>
<li>מא עודני אללה אלא אלכיר ואעדרני מא כתבת לך ולה ואנא</li>
<li>משגול אלקלב לאן כטיב אלבלד תופי רחמה אללה וכאן לי מנה</li>
<li>כיר עצים וכאן לי סנד בעונותי עדמתה פי הדה אלגמעה</li>
<li>ושרח קציתי פיה תטול רבמא יגמע אלזמאן ביני ובינך ובין</li>
<li>בן עמך ותסמע סירתי וסירתה ותבצר אלצאלם מן אל</li>
<li>מצלום</li>
</ol>
                    
                </div>
            
                <div data-canvas="https://geniza.princeton.edu/documents/3131/iiif/canvas/2/">
                    
                    
                    
                        <h3>Verso.</h3>
                    
                        <ol>
<li>תכתץ באפצל אלסלאם וצגארך באפצל אלסלאם וסת סעאדה</li>
<li>ובנתהא וזוגהא באלסלאם וכרימתי צגירה וולדהא בו אלבהא</li>
<li>ואלשיך בו נצר באתם אלסלאם ורבנו יפתח באלסלאם ותנעם תכץ</li>
<li>עלי רבנו יחיאל שצ הדיין הגדול באפצל אלסלאם וגמיע מן תחוטה</li>
<li>ענאיתך אלסלאם יום אלד שבת . . . . . . . . بار(؟) . . וקד אקבלת עליי</li>
<li>אלגאליה אל . . . . . . . . . . פיהא מא אעלם להא סבב אלתיאב</li>
<li>ואלערצי אלדי ארסלתהם וחק שריעה משה עה בין לכ . . . . אלחל</li>
<li>ל . . . תוב אלא // . . . . // אלערצי פאני ארהנתהם יום ערובה [[ראש השנה]] // . . . . . סכות//</li>
<li>והו אלי אלאן מרהון ומא אערף איש יכון חאלי פיהא וידכר אללה</li>
<li>יא אכי אחצרה יולד(?) ומא דא וקת אלתגא פי . . לא תוכל להתעלם</li>
<li>ולא היא [ . . . ] פי כונך גיתני ומא עמלת פי חקי מא ילזם אללה עאלם</li>
<li>חאלי כי [ . . ] אן אין אדם נתפש על צערו הוי למד מדת הקבה נושא עוון</li>
<li>ועובר ע[ל] פשע ושלומך יגדל ואל ידל . . . ולא תקול לי אנה כלאם בן עמך</li>
<li>פהו כמא קיל פי מתלה חלקו מחמאות פיו וקרב לבו רכו דבריו משמן</li>
<li>והמה פתיחות פאללה יכפיני שרה ומונתה לאן אללה מא יעין צאלם ושלום</li>
<li>בעד כתבי הדא אלכתאב במדה אולהא יום אלג שבת וארא</li>
<li>אל אברהם סטרת לך אעלמך אן קציב מריצה עלי כטה בדאת</li>
<li>גנב ואלצגירה אנא מנהא פי שדה פתסיר לי אכתי סעאדה מן</li>
<li>כל בד פמא אעלם כיף יכון אלחאל ולא תתואנא עני סעה ואחדה</li>
<li>פמא אחסן אצף לך מא אנא פיה מן אלקלק ואלאלם בסבבהא</li>
<li>לא יחייני אבצר להא יום ויגעלני פדאהא אמן[. . . . . . . . . . . . .</li>
<li>בעד דלך צלחת קציב ותוגהת אלי אלעאפיה [י]ודו ליי חסדו אלדי</li>
<li>. . ל . . . . . . . . . . . מ . . . פלו [ . . . . . . . . . ] פי הדא אל . . .</li>
<li>מא מן פאידתי עליהא . . . . . . ת חאלי ל ל . . ת עליה . . ת כלמנ .</li>
<li>. . . ל . ה חתי דאניתהא . אל . מ . . . עלי חסן אלעאקבה ותכץ אלסלא[ם</li>
<li>סעאדה ובנתהא וצגירה ואבנהא וזוגהא ושלום וחאמל כתאבי</li>
</ol>
                    
                        <h3>Right margin, perpendicular lines.</h3>
                    
                        <ol>
<li>אסאלה יערפך חאלי וערי וגועי</li>
</ol>
                    
                        <h3>Bottom margin, straight lines written upside down. Address.</h3>
                    
                        <ol>
<li>يصل الى كنيسة العراقيين يسلم للشيخ ابو الحسن . . . . بن سموأل رضي الله عنه</li>
<li>من عند اخوه . . . . . [ . . . . . ] بلغ تؤجر</li>
</ol>
                    
                </div>
            
        </section>
    </body>
</html>
