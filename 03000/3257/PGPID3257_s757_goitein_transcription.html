
<html>
    <head>
        <title>Transcription of Letter: T-S 13J17.10</title>
    </head>
    <body style="max-width: 860px; margin: auto">
        <h1>Transcription of Letter: T-S 13J17.10</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00017-00010/canvas/1">
                    
                    
                    
                        <ol>
<li>בשמך רחמ</li>
<li>יכתר תעגב אטאל אללה בקא מולאי אלשיך אלגליל אבו עלי [א]דאם</li>
<li>תאיידה ונעמאה ותמכינה וכבת אעדאה פי קלה קסמי וצעף</li>
<li>בכתי מנה אדאם אללה עזה ומא אערף לדלך סבב וליס הו</li>
<li>אדאם אללה עזה כגירה מן אלנאס אלדי יצבטו מא באידיהם</li>
<li>ולא יפרגו ען אחד בל תפצלה וצדקאתה וברה לבני תורה</li>
<li>וגירהם משהור מערוף פמא עסא אקדר אקול אנא אלא מתל</li>
<li>מא הדא סבילה לאנני לו שרחת חאלי וקלה קסמי מנה לרדו</li>
<li>עלי דלך אלנאס ולם יאכדוה מני בקבול ומא אטן אן גרי מני</li>
<li>אמר יוגב מא אנא בצדדה אלאן פאן כאן גרי מני אמר יסוה</li>
<li>או בלגה עני אמר יוגב מא אנא פיה פיעלמני לאתנצל מנה</li>
<li>וכלא אן שא אללה אן יגרי מני אמר יכרה וכל מא שאהדת</li>
<li>אפתקאדה למן הו יגרי מגראי יעטם דלך עלי פאן כאן תם</li>
<li>אמר פישערני בה לאן אלכתאב יקול לא תשנא את אחיך בלבבך</li>
<li>וחושית חצרתה אן יכון תם אמר יקתצי דלך ויכתמה</li>
<li>עני והדה אלמדאפעה ואלממאטלה מא תחסן במתלה</li>
<li>והקבה יחפטה ויחפט אולאדה ואנא אותר מנה אדאם</li>
<li>אללה עלוה אן יערפני אמר יקתצי דלך לאפעל במקתצאה</li>
<li>ושלום הדרתו יגדל לעד</li>
</ol>
                    
                </div>
            
        </section>
    </body>
</html>
