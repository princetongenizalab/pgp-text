
<html>
    <head>
        <title>Transcription of Letter: T-S 8J25.3</title>
    </head>
    <body style="max-width: 860px; margin: auto">
        <h1>Transcription of Letter: T-S 8J25.3</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00008-J-00025-00003/canvas/1">
                    
                    
                    
                        <ol>
<li>ייי שומרך ייי צלך על יד ימינך ייי ישמ מכל רע יש א נפ:</li>
<li>יא סידי יאבא אלפצל אסל אללה יכתב סלאמתך ויגמע ביננא ובינך</li>
<li>עלי אפצל עואידה מא אחתאג אשרח לך חאלי מע סידי אלשיך</li>
<li>אבי יוסף וקד אנכשפת לך אלמסלה וכנת מרתגי אנה לא יתמאדא</li>
<li>עלי ומפח נפש היתה תקותי וקד אועדת[ני] באנך תגתמע מעה</li>
<li>ומע ר מצליח זל ותנגז הדה אלמסלה ותער[פני] גמיעא אלמגלס</li>
<li>אלדי גרא בחצרתך ואמא קול סידי אלש[י]ך אבי יוסף יעקב פי</li>
<li>אכתלאף אלסואל ביננא חאשאה מן דלך ומא אשכ(!) אן טול אל</li>
<li>מד[ה] אוגבת נסיאנה למא כאן [[פיה]] ואמא דינה ופצלה מא יוגב</li>
<li>אן יכתב ויקול אן אכדת קנין במעמד שלשתנו ובאללה אלעטים</li>
<li>אסמה וחק אלתורה ואהיה אשר אהיה או אנא פסול לעדות וממזר</li>
<li>בן הנדה אן כאן אבן אלקאבסי חאצר פי קנין ולא באלמהדיה ולא</li>
<li>כתב אליה אן עבד קטן ואנמא כאן כתאב בכטה ביד בן עמי ואלשירגי</li>
<li>והו יקול לה פיה קד סאלני סידי אבו זכרי צהרי אן נקרצה הדה אלדנא</li>
<li>מן תמן אלרזמה אדא וצלת סאלמה פאחב תצמן לה הדה אלדנא</li>
<li>למצר ותכתב עליה או תאכד כטה אדא דפע אליך ותנפדה אלי וכאן</li>
<li>הדא כלה באמלאי ואמא בן אלקאבסי פי תלך אלסנה מא דכל מהדיה</li>
<li>פאללה אללה לא יותא עליה ויטלב אלכתאב פי כתבי יגדה תם אמר אלכתאב</li>
<li>אלדי כתבת עלי נפסי באלביע אנמא כאן אלאצל פי'ה אן בעד חצול</li>
<li>אלרזמה באלמהדיה אתצל בי ען אנסאן אנה קאל יכתבו אלק. . . . .</li>
<li>גיר הם [. . . . . . .] ואבן עלאן יטלבהם אדא עלם בן עלאן בהדה יתרכהא</li>
<li>פבלגני אלחדית כתבת דאך אלכתאב עלי נפסי וכאן מעה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00025-00003/canvas/2">
                    
                    
                    
                        <h3>verso</h3>
                    
                        <ol>
<li>סואל ופיה גואב ר חננאל נט רח יקול פיה אדא אדעא אנסאן במצר עלי אנסאן</li>
<li>באלקירואן אן [לה עליה ט]לב וכאן ללדי באלקירואן בצאעה ב[מצר הל יגב]</li>
<li>ללמדעי אן יעתקלהא או לא פגאוב ר חננאל פיה קאל מא יגב לה אן יעקל</li>
<li>עליה שי ולא יעתרצה אלא אן יתקדם מעה לבית דין ויחאכמה פאדא</li>
<li>שהד עליה אנה לה כאן לה אן יעקל עליה ויקול פי אלגואב נחפצה(!) אלכל</li>
<li>חפט ועשיתם לו כאשר זמם לע לא ומא אשך אנה חאצר ענדה כמא</li>
<li>תחפט באלכתאב כדלך אלסואל וארגו אן כתאב בן אלקאבסי מעה ואן</li>
<li>אכתאר אן יציע מאלי אן צאע לי פי אלדניא מא יציע פי אלאכרה פקד</li>
<li>אבדלת נפסי עלי הדה אל לו דינר לו כאנת שס וקד חצל מעי גואב</li>
<li>רבי חננאל וגואב צהרכ(!) ר מצליח אלדי וקפת עליה והו יקול אמא</li>
<li>אנת פמאלך ואגב רגועה אליך מן גהתין ואלמטלוב קד תופי ומאלי אנא</li>
<li>מא יאכדה יורש לאן אלדין מא הו עלי ועלי הדא עוול רבי חננאל פאללה</li>
<li>אללה מא נחתאג נוציר(!) שי ואן גלק עיניה עלי ותמאדא יוכל וכיל</li>
<li>יחאכמני מסתוי ואללה ינצר אלחק פמא אחתאג אוכד עליך אכתר מן</li>
<li>הדא אללה יסאהל אמורכ(!) ויכתב סלאמתך ויתבת פיך כי תעבר במים</li>
</ol>
                    
                        <h3>bottom of the page, straight line, at 180’ to main text</h3>
                    
                        <ol>
<li>תדכרה מחבך אסחק בן עלי נג מגאני</li>
</ol>
                    
                </div>
            
        </section>
    </body>
</html>
