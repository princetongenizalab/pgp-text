
<html>
    <head>
        <title>Transcription of Letter: T-S 8J25.3</title>
    </head>
    <body style="max-width: 860px; margin: auto">
        <h1>Transcription of Letter: T-S 8J25.3</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00008-J-00025-00003/canvas/1">
                    
                    
                    
                        <h3>recto</h3>
                    
                        <ol>
<li><span lang="he">ייי שומרך ייי צלך על יד ימינך יי ישמ' מכל רע יש' א' גפ'</span></li>
<li><span lang="he">יאסידי יאבא אלפצ'ל אסל אללה יכתב סלאמתך ויגמע ביננא ובינך&nbsp;</span></li>
<li><span lang="he">עלי אפצ'ל עואידה מא אחתאג אשרח לך חאלי מע סידי אלשיך</span></li>
<li><span lang="he">אבי יוסף וקד אנכשפת לך אלמסלה וכנת מרתגי אנה לא יתמאדא&nbsp;</span></li>
<li><span lang="he">עלי ומפח' נפש' היתה תקותי וקד אועדת באנך תגתמע מעה&nbsp;</span></li>
<li><span lang="he">ומע ר' מצליח ז''ל ותנגן הד'ה אלמסלה ותער[פני] גמיעא אלמגלס&nbsp;</span></li>
<li><span lang="he">אלדי גרא בחצ'רתך ואמא קול סידי אל[שיך] אבי יוסף יעקב פי&nbsp;</span></li>
<li><span lang="he">אכ'תלאף אלסואל ביננא חאשאה מן דלך ומא אשך אן טול אל&nbsp;</span></li>
<li><span lang="he">מדה אוגבת נסיאנה למא כאן ⟦פיה⟧ אמא דינה ופצלה מא יוגב</span></li>
<li><span lang="he">אן יכתב ויקול אן אכד'ת קנין במעמד שלשתנו ובאללה אלעט'ים&nbsp;</span></li>
<li><span lang="he">אסמה וחק אלתורה ואהיה אשר אהיה או אנא פסול לעדות וממזר</span></li>
<li><span lang="he">בן הנדה אן כאן אבן אלקאבסי חאצ'ר פי קנין ולא באלמהדיה ולא&nbsp;</span></li>
<li><span lang="he">כתב אליה אן יאכד קנין ואנמא כאן כתאב בכטה ביד בן עמי ואלשירגי</span></li>
<li><span lang="he">והו יקול לה פיה קד סאלני סידי אבו זכרי צהרי אן נקרצ'ה הד'ה אלדנא'</span></li>
<li><span lang="he">מן תמן אלרזמה אד'א וצלת סאלמה פאחב תצמן לה הד'ה אלדנא'</span></li>
<li><span lang="he">למצר ותכתב עליה או תאכד' כ'טה אד'א דפעה אליך ותנפד'ה אלי וכאן</span></li>
<li><span lang="he">הדא כלה באמלאי ואמא בן אלקאבסי פי תלך אלסנה מא דכ'ל מהדיה&nbsp;</span></li>
<li><span lang="he">פאללה אללה לא יותא עליה ויטלב אלכתאב פי כתבה יגדה ת'ם אמר אלכתאב</span></li>
<li><span lang="he">אלדי כתבת עלי נפסי באלביע אנמא כאן אלאצל פיה אן בעד חצול</span></li>
<li><span lang="he">אלרזמה באלמהדיה אתצל בי ען אנסאן אנה קאל יכתבו אלרזמ[ה&nbsp;</span></li>
<li><span lang="he">גירה פ[&nbsp; &nbsp; &nbsp; &nbsp; &nbsp; &nbsp; &nbsp; ] ואבן עלאן יטאלבהם אדא עלם בן עלאן בהדה יתרכהא</span></li>
<li><span lang="he">פבלג'ני אלחדית כתבת ד'אך אלכתאב עלי נפסי וכאן מעה</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00025-00003/canvas/2">
                    
                    
                    
                        <h3>verso</h3>
                    
                        <ol>
<li><span lang="he">סואל ופיה ג'ואב ר' חננאל נט' רח' יקול פיה אד'א אדעא אנסאן במצר עלי אנסא[ן&nbsp;</span></li>
<li><span lang="he">באלקירואן [&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ]לב וכאן ל[ו]אלדי באלקירואן בצ'אעה [&nbsp;</span></li>
<li><span lang="he">ללמדעי אן יעתקלהא או לא פגאוב ר' חננאל פיה וקאל מא יגב לה אן יעקל&nbsp;</span></li>
<li><span lang="he">עליה שי ולא יעתרצ'ה אלא אן יתקדם מעה לבית דין ויחאכמה פאדא&nbsp;</span></li>
<li><span lang="he">שהד עליה אנה לה כאן לה אן יעקל עליה ויקול פי אלגואב נחפצה אלכל[ל&nbsp;</span></li>
<li><span lang="he">חפט' ועשיתם לו כאשר זמם לע' לא' ומא אטנב אנה חאצ'ר ענדה כמא&nbsp;</span></li>
<li><span lang="he">תחפט' באלכתאב כד'לך אלסואל וארגו אן כתאב בן אלקאבסי מעה ואן&nbsp;</span></li>
<li><span lang="he">אכ'תאר אן יצ'יע מאלי אן צ'אע לי פי אלדניא מא יצ'יע פי אלאכרה פקד</span></li>
<li><span lang="he">אבד'לת נפסי עלי הד'ה אלל''ו דינר לו כאנת ש''ס וקד הצל מעי גואב</span></li>
<li><span lang="he">רבי חננאל וגואב צהרך ר' מצליח אלדי וקפת עליה והו יקול אמא&nbsp;</span></li>
<li><span lang="he">אנת פמאלך ואגב רגועה אליך מן גהתין ואלמטלוב קד תופי ומאלי אנא&nbsp;</span></li>
<li><span lang="he">מא יאכד'ה יורש לאן אלדין מא הו עלי ועלי הדא עוול רבי חננאל פאללה</span></li>
<li><span lang="he">אללה מא נחתאג נוציך שי ואן ג'לק עיניה עלי ותמאדא יוכל וכיל</span></li>
<li><span lang="he">יחאכמני מסתוי ואללה ינצר אלחק פמא אחתאג אוכד עליך אכתר מן</span></li>
<li><span lang="he">הד'א אללה יסאהל אמורך ויכתב סלאמתך ויתבת פיך כי תעבר במים</span></li>
</ol>
                    
                        <h3>verso, bottom margin</h3>
                    
                        <ol>
<li><span lang="he">תדכרה מחבך אסחק בן עלי נ''נ מגאני</span></li>
</ol>
                    
                </div>
            
        </section>
    </body>
</html>
