recto

ה' שומרך, וכו'; 
אדוני, אבו אלפַצְל; מאלוהים אבקש כי יכתבך ויפגישנו
על פי חסדיו המקובלים; אין צורך שאתאר לך את הפרשה שביני ובין אדוני ורבי
אבו יוסף, כי כבר התבררה לך השאלה. קיוויתי שהוא לא יתנשא
עלי, ומפח נפש היתה תקוותי. בשעתו הבטחת שתיפגש עמו
ועם ר' מצליח ז"ל ותציג את השאלה הזאת ותודיעני בשלמותו את הדיון
שהתקיים בנוכחותך. ומה שאומר אדוני ורבי אבו יוסף יעקב בדבר
השינוי שחל בשאלות בינינו, יישמר מזה. אין לי ספק
שהזמן הממושך הוא שגרם לו לשכוח מה שהיה; והלוא על פי יראת השמים שבו והגינותו לא היה צריך
לכתוב ולומר: קיבלתי קניין במעמד שלושתנו. אני נשבע באלוהים בעל
השם הנורא, ובתורה, ובאהיה אשר אהיה, או (שאהיה) פסול לעדות וממזר
בן הנדה: בן אלקאסי לא היה נוכח בקניין ואף לא היה במהדייה, ולא
כתב אליו שיקבל קניין, היה מכתב בכתב ידו אצל בן דודי ואלשירג'י, ובו נאמר רק:
ביקש ממני אבו זכרי גיסי כי נלווה לו אותם דינרים
מן התמורה של הכריכה, אם תגיע במצב טוב; ואבקש ממך כי תלווה לו את הדינרים האלה 
בשביל פסטאט ותכתוב לחובתו, או תיקח ממנו את (המסמך) שבחתימתו מיד עם מסירתו ותשלח אותו אלי.
והלוא כל זה היה כפי שהכתבתי אני, ואשר לבן אלקאסי, באותה שנה לא נכנס כלל למהדייה. 
חי אלוהים, אל ייזקף הדבר לחובתו בשום אופן; יחפש נא את המכתב בין מכתביו וימצאנו. ועוד, עניין מכתב (ההתחייבות)
כתבתיו מלכתחילה רק מפני שכתבתי בשמי אני בדבר המכירה; אחרי שהתקבלה
הכריכה במהדייה, נודע לי מפי מישהו שהוא אמר: יכתבו את הכריכה…
זולתו…; אבן עלאן יתבע אותם; אם ייוודע הדבר לאבן עלאן, ימשוך ידו מזה.
אז הגיעה הפרשה לאוזני וכתבתי את מכתב (ההתחייבות) בשמי אני. והיה עמו

verso

(כתב) שאלה ובו תשובת ר' חננאל נטר"ח שבה הוא אומר: אם תבע אדם בפסטאט אדם
בקַיְרַואן .... והיתה לאבי סחורה בקַיְרַואן
לנתבע, יטיל עליה עיקול או לא ? והשיב על זאת ר' חננאל ואמר אין צורך שיעקלו
אצלו דבר, ולא יסרב לו, אלא עליו לבוא עמו לבית דין ויתדיין עמו, ואם
יעידו עליו שהוא זכאי לזאת, יהיה רשאי להטיל עליו עיקול; והוא אומר בתשובה כי נשמור עליו (מכל)
משמר; ועשיתם לו כאשר זמם לעשות לאחיו, ואשר ללהג שלו שהיה נוכח אצלו, כמו
ששמר על המכתב כך (גם על) השאלה. אקווה כי מכתב בן אלקאבסי נמצא אצלו. אם
החליט לאבד את כספי, אם אפסיד בעולם הזה, לא אפסיד בעולם הבא; והלוא בשעתו
כיליתי את כוחי על אותם 36 דינרים כאילו שהיו 360. נמצאות אצלי תשובת
רבי' חננאל, ותשובת גיסך ר' מצליח, אשר קראת אותה. הוא אומר: הלוא
כספך אתה ראוי שיחזור אליך משני טעמים: הנתבע כבר נפטר, ואילו כספי אני
לא ייקחנו יורש, כי החוב איננו חוב שלי; ובעניין זה פסק רבי' חננאל. בשם אלוהים
הזדרז, ואין לך צורך בהוראות ממני כלל. ואם הוא מתעלם ממני והוא מתנשא, ימנה פקיד 
ויתדיין עמי כשווה עם שווה, ואלוהים יראה היכן האמת. אין צורך שאזרז אותך יותר
מזה, אלוהים יצליח דרכך ויכתבך לשלום ויקיים בך; כי תעבר במים…

verso, bottom margin

רישום מאוהבך אסחק בן עַלי נ"נ מג'אני.
