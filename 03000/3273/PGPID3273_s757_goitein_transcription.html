
<html>
    <head>
        <title>Transcription of Letter: T-S 13J18.14</title>
    </head>
    <body style="max-width: 860px; margin: auto">
        <h1>Transcription of Letter: T-S 13J18.14</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00018-00014/canvas/1">
                    
                    
                    
                        <p>עבדהא יחיי אלאסכנדראני</p>
<p>בן עמאר</p>
<ol>
<li>בשמ רחמ</li>
<li>אשרי משכיל אל דל ביום רעה ימלטהו וגו</li>
<li>אלכאלק תעאלי דכרה ותקדסת אסמאה יסתגיב פי חצרה אלשיך אלגליל אבו אלעלא</li>
<li>צאעד כגק מרור עולה הלוי הנאמן נאמן בית דין ורצוי הישיבה צאלח אלדעא</li>
<li>ויגעלה אבדא מקצודא ולא קאצדא ויכפיהא מא תחאדרה וישאהדנא פרח</li>
<li>אולאד ולדהא ולא יכליהא מן חסן אלתופיק ויהיה בעזרה ויושיעה למען שמו</li>
<li>הגדול וכן יהי רצון עבדהא ינהי אליהא אנה מן אהל אלסכנדריה ממן</li>
<li>לם תגר לה עאדה יום קט באכד שי מן אחד ולא כשף וגהה לאחד</li>
<li>וכאן יתמעש ויקטע זמאנה באלזאיד ואלנאקץ ופי רקבתה אטפאל ועאילה</li>
<li>ולה ואלדה עגוז טאענה פי אלסן צרירה אלבצר אנכסר עליה באלאסכ[נדריה ענד]</li>
<li>מסלמין דיון ובקי מסתכפי לא יקדר יטהר אלי אן אכל חאלה באלה ועגז ען אל[טהר]</li>
<li>וצאר ינטר אטפאלה ועגוזה באלגוע פמא חמלה קלבה אן יקעד ינטרהם עלי</li>
<li>תלך אלצורה פכרג הארבא מרתגי רחמה אללה ופצל ישראל [ולה אל]יום מדה לא</li>
<li>יקדר עלי אלכבז וקד וצל בעץ מדאיניה וצאר מסתכפי וקד סמע ען חצרתהא</li>
<li>אנהא דו עצביה ונכוה ופאעלה אלתואב וטאלבה אלחסנא[ת] וקד טרח</li>
<li>נפסה עלי אללה ועליהא פי אן תעינה עלי זמאנה ותחצל לה מא יקתאת בה</li>
<li>ושי יעוד בה אלי אהלה &lt;מן אלמנת אלשיך אבו אלחסן בן מסעוד ואכתהא ובנת כאלתהא אלמנת אלשיך סלאמה בן סעיד וגירהם&gt; ואטפאלה ועגוזה וידפע בה בעץ דיונה פאן קד סמע</li>
<li>אלעבד אן אלעגוז תאלפה והו כאיף מן אן ידנוהא אגלהא פי גהתה פלא יכסב</li>
<li>מנהא תואב ותבקא אלחסרה פי קלבה וקלבהא פתפעל מעה מא יקרבה אלי אללה</li>
<li>סבחאנה ותגתנם תואבה ותואבהא ותואב אטפאלה ולהא אדאם אללה עלאהא</li>
<li>אלראי אלעאלי פי מא תגעלה מע עבידהא ושלום הדרתה יגדל לעד נצח ישע רב</li>
</ol>
                    
                </div>
            
        </section>
    </body>
</html>
