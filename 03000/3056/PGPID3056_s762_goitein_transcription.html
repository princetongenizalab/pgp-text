
<html>
    <head>
        <title>Transcription of Letter: T-S 10J7.4</title>
    </head>
    <body style="max-width: 860px; margin: auto">
        <h1>Transcription of Letter: T-S 10J7.4</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00007-00004/canvas/1">
                    
                    
                    
                        <ol>
<li>. .</li>
<li>יתפצל ר אלייה יקרא הדא אלכתאב פי דארה ולא יקף עליה מכלוק אלא אללה//עלי אם בו אלעלא שצ// ואנת ושלום</li>
<li>אלי כרימתי אם בו אלעלא אדאם אללה עלאהא וקרב גמע שמלי //לקיאהא// בכיס</li>
<li>ועוצהא כיר ואחסן עאקבתהא ורדנא גמיענא לאפצל מא עודנא במנה אמן</li>
<li>לו אכדת /א/שרח בעץ מא חצל לנא מן מד פארקנאהא אולא אן יום פארקתנאה</li>
<li>נפדו אסתחצרונא לאלדיואן דפעתין וסבתונא פי אלדיואן ועאקבונא נהאר</li>
<li>אלשבת ואחצרוא לנא סל אלנכל יצרבוה בין אצאפירנא ולחמנא וילזמונא</li>
<li>ויקדוא אלנאר עלי ראוסנא ואכרה ולו כאן אצעאף הדא איש נקדרו נעמלו</li>
<li>ואכרה עלקונא קבאלה באב אלבחר ומא זלנא מעלקין חתא אנקטעת</li>
<li>קואנא ונזלונא אמואת אמאר בנא וגרונא לדאכל אלדיואן מסחובין רמ</li>
<li>בנא פי רכן מן אלדיואן וכאן יום שדיד ועיידנא פי אלדיואן נתמרג פי אלארץ</li>
<li>ואתר אלקטראן ואלכנאפס אלי לילה הושענא רבה כרוג אלשבת רכבונא</li>
<li>לבית הכנסת ודכל אלשליט אלאכר כט תשרי אחצרנא לאלקלעה וקד סלנא אל</li>
<li>אלעדאב ואמא בוסעד ואקאמת אלמעאציר תתכרר עלי כעאבה ועלי רגליה</li>
<li>וקצב סאקיה מן אלעצר ללגרוב ונחן פי אלתקריר ואשארו עלינא נפ . . ן אלמגלס</li>
<li>אכרוגנא אוקפונא ללקצאץ אסתדעאני אלסופר לקדאם אלשליט קאל אתכלם קלת</li>
<li>יא מולאי וחק אללה וחק אלאמאנה מא מלכני אללה סוי רוחי והי בידך פסאלתך</li>
<li>באללה אמהלני באלעקובה לחית נסתקר ממא חצל לי כופך וטרח אלדם ואי וקת</li>
<li>אן שית עקובתי בין ידיך פאנצרפנא וכרג יכצר אב . . י יב יום ונחן מנתצרין</li>
<li>פרג אללה ודכל חצר פי אלדיואן ונפד קאל אלמאל נהאר אלב קלנא יא מולאי ואלה</li>
<li>מא לנא סוא אנפסנא פאצבח נהאר אלארבעא אחצרנא לאלדיואן וכאן יום</li>
<li>מר ותקדמת ותכלמת וכרגנא דון עקובה בעד מא תלפנא מן אלריף</li>
<li>ומרארה אלם אלעדאב פלמא כאן יום אלו דכל שהאב אלדין בן קאצי דארה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00007-00004/canvas/2">
                    
                    
                    
                        <h3>Verso.</h3>
                    
                        <ol>
<li>ופי כבודנא אלנאר חצר נהאר אלגמעה פי אלדיואן ונהאר אלשבת וכאנת נהארין ענדה</li>
<li>ונחן לילה אלאחד אנצראף אלצלאה מעריב טלע לנא רקאץ אדכלנא אלסגן ואצבחנא</li>
<li>אלשליט לאלדיואן ונפד נאיבה אכרגנא ומלא לנא מוגור מא ומלח ואלמעאציר ולבין</li>
<li>ואדכלנא אלקלעה יד סגאנין ואתהדדהם וקאל אלמאל ודין ישראל לי דרהם פרד ננפקה</li>
<li>לא ענדי ולא פי דארי איש נגאובה פכתפני וכתף רגלי וארקדני שכץ מאסך אמשאט</li>
<li>רגלי ואכר ראכב עלי קצב סאקי ואכד עלי צדרי ואכר געל כשבה תחת אכתאפי וימסך</li>
<li>בשערי לינכס ראסי חתא ידכל אלמא ואלמלח פי אנפי ואכד בידה לבאנה יסקיני בהא ואלדי</li>
<li>עלי צדרי ברסם כל מא סקטוני וצרב עלי וגהי בקיה אלזוג ולם יזאל יצעטני אלי אן פרג</li>
<li>אלמאגור פסבחאן מן יחיי אלאמואת ורכב אלמעצרה עלי רגלי מא ברח יעצרני מקדאר</li>
<li>נצף סאעה אלי אן צהר אלעצם ואמר בדאנפס רגליהם עלי אלמעאצר ורבטוה עלי רגלי</li>
<li>וקדמו באלמנצור פעלו בה כמא פעלוא בי ופכר אלמעצאר מן רגלי לרגלה ורבטוה עליה</li>
<li>כמתל וקדמו בו אלחסן כמתל ורגע חמלני יסעטני בעד מא אסקאנא ג פרכאת מואגיר</li>
<li>קעדת נכלמה תאמל פי וגוהנא אלמות רגע אמר ב. . . . . . . קלת לה תקתלה לאן לה</li>
<li>יומין צאים ומא בקי אלא מיית ואלזבד יכרג מן פמה חין . ל . . . . . . . . . . . . . . . . .</li>
<li>אעלם אלואלין ובן קאצי דארה וחמלונא אדכלונא לאלחבס מותא מא עקלנא כתאני</li>
<li>צחי נהאר גאו אלמקדמון ובועלי אלסרתי אכרגונא וגדדו . . . . עלי צמננא וכאנת פי אלבלד</li>
<li>יומין עברה וכאנת אלמסלמין יגטו וגוההם מן אן יבאעדונא [ . . . . . . . . . . . . . . ] מננא</li>
<li>מכלוק יתחרך ולו לאל . . . אלא יאבסין [[מעאנא]] ואדא גתנא ואננא בלא . . . . . . . . . . אנא</li>
<li>וכל אע&lt;אינא יהדא אכרה ואמנאת נעד עלי ראוסנא פוק מא בנא ותחתר . . . . . . . כל מא</li>
<li>עאשת אליה ומפארקתך ואולאדך סאעה ינקלו להא מא [ . . . . . . . . ] אלבכא ואלשדה</li>
<li>מן מפארקתכם וממא בנא ושי אכר ומא וגדו להא צבר אעלמתך דלך ושלום כתב כח מרחשון</li>
</ol>
                    
                        <h3>Bottom margin, straight line written upside down. Address.</h3>
                    
                        <ol>
<li>זצל דאם אללה עזה אמאנה מוצלהא</li>
<li>אלי מצר ליד רמו אלייה הדיין אלרייס אלאסכנראני(!) ברבי זכריה</li>
</ol>
                    
                </div>
            
        </section>
    </body>
</html>
