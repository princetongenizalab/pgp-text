
<html>
    <head>
        <title>Transcription of Letter: T-S 13J14.3</title>
    </head>
    <body style="max-width: 860px; margin: auto">
        <h1>Transcription of Letter: T-S 13J14.3</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00014-00003/canvas/1">
                    
                    
                    
                        <ol>
<li>בשמ רחמ</li>
<li>לו אכדת אצף מא גר[י] עלי כאדם חצרה מולאי אלשיך אלאגל אללה אדאם עזה</li>
<li>מן אלוכילה אלמלעונה אם סודא קבח אללה פעלהא למא וסעתה רקעה</li>
<li>וקד כנת אמס עולת עלי אלאגתמאע מעהא חתי אצף להא בעץ</li>
<li>מא גרי עלי וקעדת עלי דכאן אבו סעיד כלף שצ אנתצר לתצרתה(!)</li>
<li>אלי אלעשי ולם יתפק לי אגתמאע מעה וקד עולת עלי אלשיך אבו סעיד</li>
<li>חפצה אללה יעיד עליה בעץ דלך וחק שם ייי המפורש ווחק(!)</li>
<li>אלעשר אלכלמאת אלדי אנזלהא אללה תעאלי עלי יד סיידנא משה</li>
<li>עליו השלום אן כאן ממא נסב אליי ולא שי אלבתה ולא פתחת</li>
<li>אלבאת מן עלי אלי חית דכול אלשיך אבו אלמעאלי ואלשיך אבו</li>
<li>סעיד ולא אצן פי חצרתה ולא פי כל עאקל יצן פי שי מן הדא</li>
<li>וכצוץ מע הדא אלשכץ אלנפיס וקד סלמת מן ערערתהא</li>
<li>סלאמה כבירה פאסאל אנעאמהא תבת אללה מגדהא סאעה</li>
<li>וקופה עלי רקעתי הדה ימצי אליהא ויטלע אלי ענדהא</li>
<li>וינכר עליהא מא פעלתה גאיה אלנכיר ויקבח עליהא גאיה</li>
<li>אלתקביח ויתבת פי נפסהא אדא גיית אלי תם תמחא מא</li>
<li>פעלתה באלעדר מני ווחק תפצלהא לולא כופי מן אן תסי</li>
<li>אלשנאעה למא רגעת כדלת אלדאר כצוץ אן אסכן פיהא</li>
<li>ומא יעתר ואחד אכתר מן פדר דפעה וללה אלחמד אן הדה</li>
<li>הי ואהב יעיד עלי אלשיך אבו סעיד חפצה אללה מא ינפ[ע</li>
<li>פימא סאלתה פיה גארי פי דלך עלי מא עהדת מן תפלצהא(!)</li>
<li>ויגעלהא תקול לכל מן סמע אלכבר מא כאן לה צחה בל</li>
<li>אלצגירה כדבת וימכן אן תכדב הדה אלסת אלנפסיה ולא</li>
<li>יצן פי גלאמי שי מן הדא פלא ילחק חצרתה פי דלך</li>
</ol>
                    
                        <h3>Right margin, diagonal lines written upside down.</h3>
                    
                        <p>וניה ואשתהי מן //תפצלה// | כתב אלכבר</p>
<p>פעאדה | פיה לאני מנה ואליה | לא</p>
<p>אעדמני אללה | בקאהא ולא אכלאני | מן איאדיהא //אבדא//</p>
                    
                        <h3>Top margin, diagonal lines written in same direction.</h3>
                    
                        <p>תנעם חצרתה | [ . . . . ]יה תבסט | [ . . . . ] פי</p>
<p>כתב | ה[ד]ה אלרקה(!) | פמן שגל קלבי | וגבני מא | דרית איש | אכתב | אללה תע |</p>
<p>יהלך מן עמת | מן דלך | כבר</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00014-00003/canvas/2">
                    
                    
                    
                        <h3>Verso.</h3>
                    
                        <ol>
<li>ויהלך מן תקול עליי</li>
<li>ושלמו יגדל לעד</li>
<li>נצח סלה</li>
</ol>
                    
                </div>
            
        </section>
    </body>
</html>
