
<html>
    <head>
        <title>Transcription of Letter: T-S 12.305</title>
    </head>
    <body style="max-width: 860px; margin: auto">
        <h1>Transcription of Letter: T-S 12.305</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00305/canvas/1">
                    
                    
                    
                        <ol>
<li>בש רח</li>
<li>קד עלם אללה סבחאנה שדת שוקי אלי חצרה מולאי וסידי אטאל אל</li>
<li>בקאה ואדאם עזה ועלאה וגעלני מן כל סו פדאה גמע אללה</li>
<li>ביננא עלי אסר חאל במנה וגודה אן שא אללה אלדי תריד עלמה</li>
<li>יאסידי אן וצל כתאבך אלכרים עלי יד אלשיך אבו זכרי ולם</li>
<li>תדכר פיה שי מן אלשוק אלא וענדי אצעאפה ואנפדת ואנת תקול לי</li>
<li>עלי אלכתב אלדי אנפדת חצרתך פי טלבהא פלא תקול אני גפלת</li>
<li>ען חאגתך ואנת תערף אני ליס לי סביל אן נדכל ביתך</li>
<li>נפתח כזאנתך נכרג לך מנהא אלנסך אלדי טלבתהם . . .</li>
<li>ואכתר מא פי מגהודי אני קלת לאכוך עליהם פקאל לי ליס</li>
<li>לי סביל אן נדכל ולא נכרג לה שי אלדי דכל פי אלאול ידכל</li>
<li>פי אלתאני הדא חדית אלכתב פאמא חדית אלגאליה פאני קלת</li>
<li>לה עליהא פקאל לי וללה יא אבן עמי אן אלכמסין דרהם אלדי</li>
<li>אכדהא אכי לילת אן סאפר מא אופיתהא //עאד// פאני חשמתה כתיר</li>
<li>פקלת לה מא אללה עאלם בה אלי אן קאל לי מן אסעה לבעד אלעיד</li>
<li>פרג פמא יכון מן אללה אלא כל כיר ואנא נהניך בהדא אלעיד</li>
<li>אלמבארך אלשריף אללה תעאלי יזכיך שנים רבות ושנים</li>
<li>נעימים ותכתיב בסיפר חיים ובסיפר זכרון בסיפר מחילה</li>
<li>וסליחה אמן וגיר דלך אן למא כאן יום אלערבא(!) פאן יעקוב אבן</li>
<li>אלמעלם תכלם מע ולדה אלאחול ואנה קאם אעטאה פי</li>
<li>וצט אלסוק בלמדאס ואן אלצבי זעק אלאסלאם ואן אלמסלמי[ן</li>
<li>תעצבו מנה ואנהם סלמוה ואנהם ודוה אלי אלואלי פקאל להם לא</li>
<li>יגוז עלי חדא אסלאם לאנה מא אדרך ואן אלקאצי אבן גארץ</li>
<li>תכלם פי הדא ואנה רגע גדד עליה אלאסלאם וגרא תם כטוב</li>
<li>אן כתיר יטיל שרחהא ואן אלשיך אבו //סעיד// וצל לילת אלעיד פאני</li>
<li>. . . . . . ]ל[ . . . . . . . . . . . . . . . ] . . . . . . . . . . . . . . . . א .</li>
</ol>
                    
                        <h3>Right margin, straight lines written in the same direction.</h3>
                    
                        <p>וכדאלך |פאני א[ . . . . | כמתל אנך [ . . . . | תנפד לי מעהם [ . . | פמא לחקתה ועז | עלי כתיר אלדי | לם יכון לי מע | אחד מנהם כתאב |</p>
<p>וכנת יא מולאי | קלת לעבדך | פי כתאבך באנך | תפצלת ועמלת | לי רוישאת ואנך | מעול תבעתהם | לי נשתהי אנך לא | תבע/ת/הם לי דון | אן תערפני[[ת . . . ]] | תמנהם כם הו לאן | ליס נקדר נתצרף | פיהם דון נחן תערפנא | תמנהם פלא עדמת | לא פצלך ולא נע/מ/אך | וא [ . . . ] . . . מ . . . | ובחק דינך לא | תקטע כתבך | פי כל וקת לאני | מא ינשרח קלבי</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00305/canvas/2">
                    
                    
                    
                        <h3>Verso.</h3>
                    
                        <ol>
<li>אלא אדא וצלת לי כתבך פיטמאן קלבי עליך ואדא כאן</li>
<li>לך חאגה כבירה או צגירא ערפני בחאגתך הא לך . . קב פ . .</li>
<li>ואעדת פי כתאבך ואנת תקול לי תערפני אלדי תסמע עלי</li>
<li>וחק דיני יאסידי מא תם אחד מן אצחאבנא אלכבאר ואלצגאר</li>
<li>אלא והו יסאל ענך פי כל וקת וכדלך אהל אלבית מא הם יקולו</li>
<li>ענך אלא כל כיר ויסתוחשו מנך פי כל וקת אללה תעאלי יקרב</li>
<li>שמלהם ושמלנא בך אן שא אללה וקד כאן פי אסכנדריה יום</li>
<li>תאני אלעיד חרכה אן עצימה עלי אלכבז אלי אן טלב פי אלבלד</li>
<li>מא וגד אלי אן פרג אללה אכר אלנהאר אלי אן רכב אלאמיר ואלמחתסב</li>
<li>וטלבו יחרקו אלכבאזין עלי אלכבז בעד מא סאלו פיהם אלנאס</li>
<li>חד פרן פי שרקי ופרן פי גרבי ואן באת עלי אלאפראן דיך אללילה</li>
<li>כמסין קנטאר כבז פלא תשגל קלבך וקד וצל לנא מן אכי</li>
<li>תלאת כתב והו יסאל ענך וען אולאדך והו יסתוהב מנך</li>
<li>אלדעא והו יחלף גמיע אצחאבה באן ידעו לה ואן כאן להם</li>
<li>חאגה נערפוה ולך אנת איצא אן כאן לך חאגה אכתב לה וערפה</li>
</ol>
                    
                        <h3>Right margin, perpendicular lines.</h3>
                    
                        <ol>
<li>אסתוח]שנא פיתעידך ענדנא ואן ואלדי יסאל ענך ויהניך בלעיד</li>
<li>וואלדתי תסתוחש מ]נך והי תהניך באלעיד וכואתי יסאלו ענך ויהנוך שלום</li>
</ol>
<p>פי עאפיה תנהניך בלעיד</p>
<ol>
<li>ואט]פאלך פי כל נעמה והם יהנוך בלעיד ואלתהם</li>
</ol>
                    
                        <h3>Bottom margin, perpendicular lines. Address.</h3>
                    
                        <p>יצל הדא אלכתאב אלי מצר אלי אלסוק אלכביר לדכאן אלשיך אבו אלפרג אלשראבי יסלם</p>
<p>לשיך אבו אלפרג אבן אלשיך אבו אלברכאת נע אלטביב מן ולדה יוסף לא עדם בקאה ו . . .</p>
                    
                        <h3>Arabic:</h3>
                    
                        <p>אלי מצר לסוק אלכביר אלי דכאן אלשיך אבו אלפרג אלראס</p>
<p>בלג תוגר בלג תוגר</p>
                    
                        <h3>Arabic:
Top margin, diagonal lines.</h3>
                    
                        <p>מ[ | פיה | גה | . . . [ | . . . [ | מש[ | סש[ |</p>
                    
                </div>
            
        </section>
    </body>
</html>
