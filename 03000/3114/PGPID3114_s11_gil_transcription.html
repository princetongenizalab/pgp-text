
<html>
    <head>
        <title>Transcription of Letter: T-S 12.262</title>
    </head>
    <body style="max-width: 860px; margin: auto">
        <h1>Transcription of Letter: T-S 12.262</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00262/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">כתאבי יאכי וסידי אטאל אללה בקאך ואדאם נעמאך וצאנך ווקאך ומן תופיקה לא</span></li>
<li><span lang="he">אכלאך ר'א'ש' ח'ד'ש' א'ב' ען חאל סתר וסלאמה ללה אלחמד למוליהמא וען שוק שדיד למא</span></li>
<li><span lang="he">קבלך קרב אללה אלאגתמאע בך עלי אפצ'ל חאל אנה עלי מא ישא קדירא וצלת אלינא</span></li>
<li><span lang="he">כתבכם תדכרו סלאמתכם ללה אלחמד בעד שגל סר ותעליק קלב וכנת צאימה</span></li>
<li><span lang="he">דאעיה אלי אן תפצ'ל אללה בפצ'לה חסב עואידה אלגמילה אלדי לם תזל קדים וחדית'</span></li>
<li><span lang="he">אסל אללה יטול בקאכם ויגעלני מן אלאסוא פדאכם ויסתר עלי בחיאתכם ויסאהל אל</span></li>
<li><span lang="he">אגתמאע בכם כמא נחב ונשתהי פאן עלי קלבי מן דלך עצ'ים אסל אללה לא יועדמני</span></li>
<li><span lang="he">מנכם ולא אחרמכם אלתופיק ולא כ'ייב ענאכם ומא תחב עלמה יאכי [מן אהל]</span></li>
<li><span lang="he">דארכם אנהם פי אפצ'ל חאל ונגיה כמה תשתהי וזאיד //וכדלך // מולאת אללה עז וגל [יבלגר]</span></li>
<li><span lang="he">&nbsp;פיהם אפצ'ל אמלך וישהדני לך ב'ן' ז'כ'ר' עאגל קריב וכל דלך יאכי לי אנא [ &nbsp; &nbsp; &nbsp; &nbsp; &nbsp; &nbsp; &nbsp; &nbsp; ]</span></li>
<li><span lang="he">&nbsp;יצעב עליך דלך אללה יגעלהא מימונה מבארכה בסלאמתך אן שא אללה וכאן יאכי</span></li>
<li><span lang="he">&nbsp;וצלת כתבכם אלי ביותכם מצ'מנה בסלאמתכם ומצ'ית ללפיג ואקפנא עלי כל מא</span></li>
<li><span lang="he">&nbsp;כ'ברתמוה ושק עלי א'ד לם נרא מן אחד מנכם סלאם פצ'ל ען כתאב ואלדי אצ'טרני</span></li>
<li><span lang="he">&nbsp;אלי מכאתבתכם ליס יכ'לוני קלבי נקטע כתבי ענכם ואכ'רה אני נתלד'ד אדא</span></li>
<li><span lang="he">&nbsp;כתבת אליכם כתאב יתכאיל לי אנני נחאדתכם ואמא נגיה לם ינקטע דכרך מן</span></li>
<li><span lang="he">&nbsp;פמהא אללה עז וגל יגמע בינך ובינהא ויתם אמלך פיהא ומולאת הי אצבח מן נגיה</span></li>
<li><span lang="he">&nbsp;ו[ &nbsp; &nbsp; &nbsp; &nbsp; &nbsp; &nbsp; ] להם יאכי כל מא יצלח להם ואן כנת ממן לא תוצא וכדלך איצא אלי אמהם</span></li>
<li><span lang="he">&nbsp;וקד תואלדת אלי אבי אלפצ'ל סלמה אללה איצ'א בניה ואסמיתהא אסם ואלדתי סרורה</span></li>
<li><span lang="he">&nbsp;פי אלדאר אלמימונה אלמבארכה והם מימונאת מבארכאת אללה ירזקכם באיש</span></li>
<li><span lang="he">&nbsp;תרפעו קלובהם וכדלך אמר אבי אלסרור אחיאה אללה גאה בן ז'כ'ר' ואסמאה</span></li>
<li><span lang="he">&nbsp;ברהון אללה עז וגל יגעלה ולד אלחיאה וישהדה פרחה וכאן פרח עצ'ים</span></li>
<li><span lang="he">&nbsp;כמא נשאהד לכם עאגל קריב ותגיב לה מעך מא יצלח לה אללה ישהדנא</span></li>
<li><span lang="he">&nbsp;אלתופיק מנה תכתץ מן סלאמי אפצ'לה ונגיה ומולאת וואלדתהא יקריוך</span></li>
<li><span lang="he">&nbsp;אלסלס וסלאמה ואבו זכרי אחיאה אללה ופרחה ואבו סעיד סלמה אללה יכצוך</span></li>
<li><span lang="he">&nbsp;אלסלם וצדקה אחיאה אללה יקריכם אגמעין אפצ'ל אלסלם וכל מן ענדנא</span></li>
<li><span lang="he">&nbsp;יקריכם אלסלם</span></li>
</ol>
                    
                        <h3>Upper margin</h3>
                    
                        <ol>
<li><span lang="he">ויאכי אן דכלת&nbsp;</span></li>
<li><span lang="he">מולאת וכאן להא ערס&nbsp;</span></li>
<li><span lang="he">שניע וקר רקפנא&nbsp;</span></li>
<li><span lang="he">עלי כל מא כנת</span></li>
<li><span lang="he">תצפה מן אל</span></li>
<li><span lang="he">גמיל ען אבי</span></li>
<li><span lang="he">אברהים אסחק</span></li>
<li><span lang="he">אחיאה א[ללה]&nbsp;</span></li>
<li><span lang="he">אללה ישחרך</span></li>
<li><span lang="he">&nbsp;למולאת ונגיה</span></li>
<li><span lang="he">&nbsp;כיר&nbsp;</span></li>
<li><span lang="he">&nbsp;[ &nbsp; &nbsp; Arabic &nbsp; &nbsp; ]</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00262/canvas/2">
                    
                    
                    
                        <h3>Verso</h3>
                    
                        <ol>
<li><span lang="he">אכי וסידי ורייסי אלעזיז עלי אבו אברהים&nbsp; &nbsp; &nbsp; &nbsp; &nbsp; &nbsp; מן אכתה&nbsp; &nbsp; &nbsp; &nbsp; &nbsp; &nbsp; יצל אן שא אללה&nbsp;</span></li>
<li><span lang="he">אטאל אללה בקאה אסמעיל בן ברהון נ'נ' אללה וליה</span></li>
</ol>
                    
                </div>
            
        </section>
    </body>
</html>
