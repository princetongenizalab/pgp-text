
<html>
    <head>
        <title>Transcription of Letter: T-S 12.262</title>
    </head>
    <body style="max-width: 860px; margin: auto">
        <h1>Transcription of Letter: T-S 12.262</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00262/canvas/1">
                    
                    
                    
                        <ol>
<li>כתאבי יאכי וסידי ועזיזי אטאל אללה בקאך ואדאם נעמאך וצאנך ווקאך ומן תופיקה לא</li>
<li>אכלאך ראש חדש אב ען חאל סתר וסלאמה ללה אלחמד למוליה מא מן שוק שדיד למא</li>
<li>קבלך קרב אללה אלאגתמאע בך עלי אפצל חאל אנה עלי מא ישא קדירא וצלת אלינא</li>
<li>כתבכם תדכרו סלאמתכם ללה אלחמד בעד שגל סר ותעליק קלב וכנת צאימה</li>
<li>דאעיה אלי אן תפצל אללה בפצלה חסב עואידה אלגמילה אלדי לם תזל קדים וחדית</li>
<li>אסל אללה יטיל בקאכם ויגעלני מן אלאסוא פדאכם ויסתר עלי בחיאתכם ויסא[הל עלי אל</li>
<li>אגתמאע בכם כמא נחב ונשתהי פאן עלי קלבי מן דלך עצים אסל אללה לא י . . . .</li>
<li>מנכם ולא אחרמכם אלתופיק ולא כייב ענאכם ומא תחב עלמה יאכי [ען אהל</li>
<li>דארך אנהם פי אפצל חאל ונגיה כמא תשתהי וזאיד //וכדלך// מולאת אללה עז וג[ל יתם לך</li>
<li>פיהם אפצל אמלך וישהדני לך בן זכר עאגל קריב וכל דלך יאכי לי אנא . . . . .</li>
<li>יצעב עליך דלך אללה יגעלהא מימונה מבארכה בסלאמתך אן שא אללה וכאן יאכי</li>
<li>וצלת כתבכם אלי ביותכם מצמנה בסלאמתכם ומצית ללפיג ואקפנא(!) עלי כל מא</li>
<li>דכרתמוה ושק עלי אד לם נרי מן אחד מנכם סלאם פצל ען כתאב ואלדי אצטרני</li>
<li>אלי מכאתבתכם ליס יכליני קלבי נקטע כתבי ענכם ואכרה אני נתלדד אדא</li>
<li>כתבת אליכם כתאב יכאיל לי אנני נחאדתכם(!) ואמא נגיה לם ינקטע דכרך מן</li>
<li>פיהא אללה עז וגל יגמע בינך ובינהא ויתם אמלך פיהא ומולאת הי אצבח מן נגיה</li>
<li>וא[בעת] להם יאכי כל מא יצלח להם ואן כנת ממן לא תוצא וכדלך איצא אלי אמהם</li>
<li>וקד תואלדת(!) אלי אבי אלפצל סלמה אללה איצא בניה ואסמתהא אסם ואלדתי סרורה</li>
<li>פי אלדאר אלמימונה אלמבארכה והם מימונאת מבארכאת אללה ירזקכם באיש</li>
<li>תרפעו קלובכם וכדלך אמר אבי אלסרור אחיאה אללה גאה בן זכר ואסמאה</li>
<li>ברהון אללה עז וגל יגעלה ולד אלחיאה וישהדה פרחה וכאן פרח עצים</li>
<li>כמא נשאהד לכם עאגל קריב ותגיב לה מעך מא יצלח לה אללה ישהדנא</li>
<li>לך הי. מנה תכתץ מן סלאמי אפצלה ונגיה ומולאת וואלדתהם יקריוך</li>
<li>אלסלאם וסלאמה ואבו זכרי אחיאהם אללה ופרחה ואבו סעיד סלמהם אללה יבלגוך</li>
<li>אלסלאם וצדקה אחיאה אללה יקריכם אגמעין אפצל אלסלאם וכל מן ענדנא</li>
<li>יקריכם אלסלאם</li>
</ol>
                    
                        <h3>Top margin, diagonal lines.</h3>
                    
                        <p>ויאכי אן דכלת | מולאת וכאן להם ערס | שניע וקד וקפנא | עלי כל מא כנת | תצפה מן אל | גמיל ען אבי | אברהים אסחק | אחיאה אללה | אללה ישהדך | מולאת ונגיה כיר | ואלסלאם</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00262/canvas/2">
                    
                    
                    
                        <h3>Verso. Address.</h3>
                    
                        <p>אכי וסידי וראסי אלעזיז עלי אבי אברהים(!) מן אכתה יצל אן שא אללה</p>
<p>אטאל אללה בקאה אסמעיל בן ברהון ננ אללה וליה</p>
                    
                </div>
            
        </section>
    </body>
</html>
