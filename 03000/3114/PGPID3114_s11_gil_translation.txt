ע׳׳א:


אני כותבת לך, אחי ואדוני, ייתן לך אלוהים אריכות ימים ויתמיד את חסדיו לך ויגן וישמור עליך, ואת ההצלחה אל
ימנע ממך, בראש חודש אב. אני חיה בביטחון ובשלום, תודה לבעלי הביטחון והשלום; אבל אני מתגעגעת מאוד
אליך, יקרב אלוהים את פגישתי עמך במיטב הנסיבות, כי הוא גיבור לעשות כחפצו. הגיעו אלינו
מכתביכם שבהם אתם כותבים על דבר שלומכם, תודה לאל, אחרי דאגה בלב וחרדת הנפש, כי צמתי והתפללתי
עד שהואיל אלוהים ועשה חסד על פי מנהגיו הטובים, שאינם פוסקים, הקדומים והחדשים.
אבקש מאלוהים שייתן לכם אריכות ימים ויעשני כפרתכם מכל רע וייתן חייכם למגן לי ויאפשר
את פגישתי עמכם, כפי שאני רוצה ומשתוקקת; ויש לי מזה עוגמת נפש רבה מאוד, אבקש מאלוהים שלא ייקחכם
ממני, ואל ימנע מכם מזל, ואל יכזיב תוחלתכם. אשר למה שרצית לדעת, אחי, על בני
משפחתכם: הם במצב מצוין ונג׳יה היא כפי שאתה רוצה ואף למעלה מזה, וכיוצא בזה מולאת; אלוהים, יתגדל וישתבח יגיעך
אצלם אל מיטב התקוות, ויראה לי אצלך בן זכר, במהרה בימינו. בכל אלה, אחי, הם לי ….
קשה עליך הדבר; אלוהים יעשה זאת למזל ולברכה וייתן לך שלום, ברצון האל. הגיעו אחי
מכתביכם אל משפחותיכם, ובהם (ידיעות על) שלומכם, והלכתי אל נושא המכתבים, והוא נתן לי לקרוא את כל מה
שאתם מודיעים, והצטערתי כי לא ראיתי דרישת שלום אף לא מאחד מכם, לא כל שכן מכתב. והדבר שאילץ אותי
לכתוב לכם הוא, שלא נתן לי לבי להפסיק לכתוב לכם, וחוץ מזה אני נהנית
לכתוב לכם מכתב, כי אני מדמה בנפשי שאני משוחחת אתכם. ואשר לנג׳יה, אינה מפסיקה לדבר עליך.
אלוהים, יתגדל וישתבח, יפגיש אותך עמה, ויגשים את תקוותך ביחס אליה. ומולאת היא אפילו יפה מנג׳יה.
(ותביא) להן, אחי, כל דבר שיתאים להן, אף על פי שאינך מן הזקוקים להוראות, וכיוצא בזה גם לאמן.
וגם לאבו אלפצל, ייתן לו אלוהים שלום, נולדה תינוקת, וקראתי לה על שם אמי: סרורה,
במשפחה, תהיה למזל ולברכה, כי הן למזל ולברכה, יעניק לכם אלוהים מה
שישמח את לבותיהן. ועוד מהנעשה אצל אבו אלסרור, ייתן לו אלוהים חיים: נולד לו בן זכר, וקרא לו
ברהון, אלוהים, יתגדל וישתבח, יקיים לו אותו בחיים ויראה לו ממנו שמחתו, והיתה שמחה עצומה,
כן נראה גם אצלכם במהרה בימינו. ותביא לו עמך מה שיתאים לו, יראה לנו אלוהים
ממנו מזל; קבל ממני את מיטב דרישות השלום, ונג׳יה ומולאת ואמן דורשות
בשלומך, וסלאמה ואבו זכרי, ייתן לו אלוהים חיים ושמחה, ואבו סעיד, ייתן לו אלוהים שלום, דורשים
בשלומך; וצדקה, ייתן לו אלוהים חיים, שולח לשניכם את מיטב דרישות השלום, וכל הנמצאים אצלנו
דורשים בשלומכם.

שוליים:
אחי, מולאת נישאה, והיתה לה חתונה נהדרת. קראנו את כל הטוב שתיארת על אבו אברהים אסחק. ייתן לו אלוהים חיים; אלוהים יראה לך טובות אצל מולאת ואצל נג׳יה, ברצון האל.
ע׳׳ב:
אחי ואדוני וראשי היקר לי, אבו אברהים, ייתן לו אלוהים אריכות ימים, אסמעיל בן ברהון נ׳׳נ, אלוהים שומרו: מאחותו. יגיע ברצון האל.