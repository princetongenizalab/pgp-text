
<html>
    <head>
        <title>Hebrew Translation of Letter: T-S 12.224</title>
    </head>
    <body style="max-width: 860px; margin: auto">
        <h1>Hebrew Translation of Letter: T-S 12.224</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section lang="he" dir="rtl">
            
                <div data-canvas="https://cudl.lib.cam.ac.uk/iiif/MS-TS-00012-00224/canvas/1">
                    
                    
                    
                        <h3>ע׳׳א:</h3>
                    
                        <p></p>
<ol>
<li><span lang="he">ייתן לך אלוהים, אדוני היקר, אריכות ימים ויתמיד את שלומך ואת בריאותך ואת כבודך ואת סיפוקך ואת הגנתך, ואת שמירתך</span></li>
<li><span lang="he">…. (וייתן) לך אושר, ולאשר לך. אני כותב כאשר שלום לי, ואני בריא, והמצב משמח והעסקים טובים,</span></li>
<li><span lang="he">רוב תודות לאל, תודות בשפע, באשר הוא ראוי להן; אני מתגעגע מאוד אליך, געגועים בלתי פוסקים, המתחדשים בכל</span></li>
<li><span lang="he">(עת) ומתחזקים בכל שעה, והם עזים עד שאין לי יכולת לתארם ולא אפשרות לכותבם, עד כדי כך שכאילו היית</span></li>
<li><span lang="he">עמי בבית אחד. הודיע לי אחינו אבו אלכיר, ייתן לו אלוהים שלום, במכתבו כי אתא …. בעניינו; כבר מסרתי לו מכתב אל</span></li>
<li><span lang="he">…., והיה הדבר רע בעיני כי הייתי מחזיק בו במקום המפגש עמך והפרידה ממך והיה משקיט את געגועי</span></li>
<li><span lang="he">ומרגיע את כליון נפשי, והנה גבר והוסיף כפל כפליים. מהקב׳׳ה, בעל הכוח והיכולת לעשות אף</span></li>
<li><span lang="he">כפליים מזאת, ולקרב את הרחוקים, אבקש כי יעשה חסד ויפגישנו ויקרב את התקשרותנו</span></li>
<li><span lang="he">בנסיבות הטובות והמשמחות ביותר, ויגשים את תקוותינו, וממנו אבקש כי יעזרך ויסייע לך כפי שאתה מקווה ויספק</span></li>
<li><span lang="he">לך את צרכיך בטוב ובשלמות ובהצלחה ובתום ובמזל וביושר. בעבר הטלתי על אחינו</span></li>
<li><span lang="he">אבו אברהים עיאש גיסנו, יעזור לו אלוהים, (רכישת) סחורות שיהיה מופקד עליהן, והנה עכשיו שלחתי לו סכום קטן שישתמש בו, נוסף על מה</span></li>
<li><span lang="he">שבידו, וישתדל להוציא לפועל את הכול; ביקשתי כי תעזור ותסייע לו עד שיושלם (הדבר) על פי</span></li>
<li><span lang="he">רצוני. רק משום שידעתי כמה שאתה לחוץ בעצמך ומה רבים עיסוקיך נמנעתי להטיל זאת עליך, אף לא רציתי</span></li>
<li><span lang="he">להוסיף לך טרדת נפש …. על ידי הדאגות וההתעסקות בסחורות, אלא אסתפק ממך בעזרה</span></li>
<li><span lang="he">על ידי זירוז וייעוץ, שהם חשובים לי כאילו התעסקת בזאת ואף יותר. וכבר כתבתי אל פקיד האונייה, עלי</span></li>
<li><span lang="he">אבו אלד׳הב ואל ׳הראש׳ כי כל סחורה שתרצה להוביל, אם כבדה ואם לא,</span></li>
<li><span lang="he">יקבלוה ממך, יחד עם (הסחורות שלנו) ושל אנשינו ושל הידידים, וישמרו עליה ויסדרו אותה בטוב שבמקומות, ולחצתי</span></li>
<li><span lang="he">עליהם בדבר זה, כי בשום אופן לא יחזור בו (מקבלת הסחורה) …. שמא תימצא (הסחורה) לחוצה בעת המסע, ויהיה הדבר</span></li>
<li><span lang="he">הפרת הבטחה לכם ויהיה כאילו נפגעתי אני עצמי מזאת. שלח לי מכתבים כל הזמן, להרגיע את לבנו על ידי שנדע</span></li>
<li><span lang="he">מה שלומך ואני מצפה בכליון עיניים לבוא מכתביך בדבר שלומך, בקרוב, ברצון האל. ושלום עליך,</span></li>
</ol>
                    
                        <h3>שוליים, ימין</h3>
                    
                        <p></p>
<ol>
<li><span lang="he">וכל אנשינו,</span></li>
<li><span lang="he">אבו סהל ובנו ואבו</span></li>
<li><span lang="he">אברהים, וכל</span></li>
<li><span lang="he">האחים וכל מי שאצלנו,</span></li>
<li><span lang="he">שולחים לך את מיטב</span></li>
<li><span lang="he">דרישות השלום</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00224/canvas/2">
                    
                    
                    
                        <h3>ע׳׳ב:</h3>
                    
                        <p></p>
<ol>
<li><span lang="he">והיה זה ממעשי החסד של הבורא, יתגדל וישתבח, שאינם פוסקים בשום זמן ובשום מקום, שהגיעה אלינו מאת הגברת הנעלה,</span></li>
<li><span lang="he">יתמיד אלוהים את גדולתה, פרדה …. עם אוכף …. ובגדי כבוד יפים, ובגדיו, על שם אחיו</span></li>
<li><span lang="he">…. הודעתיך זאת כדי לשמח אותך …. תודה לאל, עמנו ….</span></li>
</ol>
                    
                        <h3>למטה:</h3>
                    
                        <p><span lang="he">לאבו אברהים …. ייתן לו אלוהים אריכות ימים, אסמעיל בן ברהון; מאת יהודה בן יוסף נ׳׳נ.</span></p>
                    
                </div>
            
        </section>
    </body>
</html>
