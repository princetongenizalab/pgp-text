
<html>
    <head>
        <title>Transcription of Letter: T-S 12.224</title>
    </head>
    <body style="max-width: 860px; margin: auto">
        <h1>Transcription of Letter: T-S 12.224</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00224/canvas/1">
                    
                    
                    
                        <h3>Recto</h3>
                    
                        <ol>
<li>
<p><span lang="he">[אטאל אללה] יאסידי ואלעזיז עלי בקאך ואדאם סלאמתך ועאפיתך וכראמתך וכפאיתך וכלאיתך וחפט'ך&nbsp;</span></p>
</li>
<li>
<p><span lang="he">[ &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] נעמה עליך וענדך כתבת ען סלאמה ועאפיה ואחואל סארה ואמור צאלחה</span></p>
</li>
<li>
<p><span lang="he">[ללה] אלחמד כתירא ואלשכר גזילא כמא הו מסתוגבה וען שוק שדיד ותוחש אכיד יתגדד פי כל</span></p>
</li>
<li>
<p><span lang="he">[&nbsp; &nbsp; ]ה ויתזיד פי כל סאעה ולקד לחקני מנה מא לא אקדר אצפה ולא אטיק ארסמה חתי כאנך כנת</span></p>
</li>
<li>
<p><span lang="he">[מעי] פי בית ואחד ולקד ערפני אכינא אבו אלכיר סלמה אללה פי כתאבה באנך//....שאנה//קד דפעת אליה כתאב אלי</span></p>
</li>
<li>
<p><span lang="he">[ &nbsp; &nbsp; ]וע לה פסאני דלך אד' כנת אקימה מקאם אלאגתמאע בך ואלודאע מנך פינכסר שוקי</span></p>
</li>
<li>
<p><span lang="he">ויהדא וחשי לדלך בל תזייד ותגבר אצעאף אצעאף דלך פאסל אלק'ב' אלקאדר אלטאיק עלי</span></p>
</li>
<li>
<p><span lang="he">דלך אלמתצ'אעף ותקריב אלמתבאעדאת אן ימן באגתמאענא וקרב איתלאפנא עלי אפצ'ל</span></p>
</li>
<li>
<p><span lang="he">אלאחואל ואסרהא ואתם אלאמאל ואקרהא ואיאה אסאל אן יעינך וינצרך עלי מא תאמלה ויקצ'י</span></p>
</li>
<li>
<p><span lang="he">לך חואיגך באלכיר ואלתמאם ואלנגח ואלרשאד ואלתופיק ואלסדאד וקד כנת כלפת אכינא</span></p>
</li>
<li>
<p><span lang="he">אבי אברהים עיאש צהרנא אידה אללה חואיג יתולאהא תם אנפדת אליה אלאן שויי ימצ'י פיה אלי מא</span></p>
</li>
<li>
<p><span lang="he">בידה ויעמל עלי אנגאז אלגמיע פאחב מעונתך ונצרתך לה אלי אן תכמל עלי חסב מא</span></p>
</li>
<li>
<p><span lang="he">ארידה ולם ימנעני תכליפך דלך אלא לעלמי בציק כ'לקך וכתרה שגלך פלם אריד אן</span></p>
</li>
<li>
<p><span lang="he">אדכל עלי קלבך [&nbsp; &nbsp; &nbsp; &nbsp; ] באלאהתמאם באלמבאשרה ללחואיג בל אקנע מנך באלמעאונה</span></p>
</li>
<li>
<p><span lang="he">באלתאכיד ואלראי פהו יקום ענדי מקאם [שג]לך ואכ'תר וקד כתבת אלי וכיל אלמרכב עלי</span></p>
</li>
<li>
<p><span lang="he">אבו אלד'הב ואלראיס אן יכון גמיע מא ארדת מן חמל מא ארדתה מן רחל מן תקל וגירה</span></p>
</li>
<li>
<p><span lang="he">אן י]קבצ'וה מע [ &nbsp; &nbsp; &nbsp; ] ומן אל[צח]אבה ואלאצדקא ויצונוה ויעמל פי אחסן מוצ'ע ואכדת</span></p>
</li>
<li>
<p><span lang="he">עליהם פי דלך אן יכון לא ירגע ענה פי [&nbsp; &nbsp; &nbsp; &nbsp; &nbsp; &nbsp; &nbsp; &nbsp; ] לי לא יכון תצל פי צ'יק וקת אן אלספר פיכון</span></p>
</li>
<li>
<p><span lang="he">הדא עדה לכם פתצאב נפסי מן אגל דלך ותצל כתבך פי כל וקת במא תסכן אלנפוס מן עלם</span></p>
</li>
<li>
<p><span lang="he">אחואלך לאני מעלק אלנפס אלי אן תצל כתבך בסלאמתך קריב אן שא אללה ואלסלם עליך</span></p>
</li>
</ol>
                    
                        <h3>Right margin, diagonal lines.</h3>
                    
                        <ol>
<li>
<p><span lang="he">וגמיע אלצ[ח]אבה</span></p>
</li>
<li>
<p><span lang="he">אבי סהל וולדה ואבי</span></p>
</li>
<li>
<p><span lang="he">אברהים וסאיר אל</span></p>
</li>
<li>
<p><span lang="he">אכוה וכל מן קבלנא</span></p>
</li>
<li>
<p><span lang="he">יבלגוך אפ[צל]</span></p>
</li>
<li>
<p><span lang="ar">السلام</span></p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00224/canvas/2">
                    
                    
                    
                        <h3>Verso.</h3>
                    
                        <ol>
<li>
<p>וקד כאן מן פצ'ל אלבארי גל ועז אלדי לם יזל עלינא פי כל סאעה וטרפה אן וצל אלינא מן גהה אלסידה אלגלילה</p>
</li>
<li>
<p>אדאם אללה עזהא בגלה סאדתה(?) מן [ ]הא בסרג [     ] וכיל וכלע חסאן וכסאה לאסם אכיה</p>
</li>
<li>
<p>געל ובקי [       ] אעלמתך דלך לתסר בה [     ] אלחמד ללה מענא [</p>
</li>
</ol>
                    
                        <h3>Bottom margin straight lines written upside down. Address.</h3>
                    
                        <ol>
<li><span lang="he">לאבו אברהים [ &nbsp; &nbsp; &nbsp; &nbsp; ] אטאל אללה בקאה&nbsp; &nbsp; &nbsp; &nbsp; &nbsp; &nbsp; מן יהודה בן יוסף נ'נ'</span></li>
<li><span lang="he">אסמעיל בן ברהון נ'ע'</span></li>
</ol>
                    
                </div>
            
        </section>
    </body>
</html>
