ע׳׳א:


ייתן לך אלוהים, אדוני היקר, אריכות ימים ויתמיד את שלומך ואת בריאותך ואת כבודך ואת סיפוקך ואת הגנתך, ואת שמירתך
…. (וייתן) לך אושר, ולאשר לך. אני כותב כאשר שלום לי, ואני בריא, והמצב משמח והעסקים טובים,
רוב תודות לאל, תודות בשפע, באשר הוא ראוי להן; אני מתגעגע מאוד אליך, געגועים בלתי פוסקים, המתחדשים בכל
(עת) ומתחזקים בכל שעה, והם עזים עד שאין לי יכולת לתארם ולא אפשרות לכותבם, עד כדי כך שכאילו היית
עמי בבית אחד. הודיע לי אחינו אבו אלכיר, ייתן לו אלוהים שלום, במכתבו כי אתא …. בעניינו; כבר מסרתי לו מכתב אל
…., והיה הדבר רע בעיני כי הייתי מחזיק בו במקום המפגש עמך והפרידה ממך והיה משקיט את געגועי
ומרגיע את כליון נפשי, והנה גבר והוסיף כפל כפליים. מהקב׳׳ה, בעל הכוח והיכולת לעשות אף
כפליים מזאת, ולקרב את הרחוקים, אבקש כי יעשה חסד ויפגישנו ויקרב את התקשרותנו
בנסיבות הטובות והמשמחות ביותר, ויגשים את תקוותינו, וממנו אבקש כי יעזרך ויסייע לך כפי שאתה מקווה ויספק
לך את צרכיך בטוב ובשלמות ובהצלחה ובתום ובמזל וביושר. בעבר הטלתי על אחינו
אבו אברהים עיאש גיסנו, יעזור לו אלוהים, (רכישת) סחורות שיהיה מופקד עליהן, והנה עכשיו שלחתי לו סכום קטן שישתמש בו, נוסף על מה
שבידו, וישתדל להוציא לפועל את הכול; ביקשתי כי תעזור ותסייע לו עד שיושלם (הדבר) על פי
רצוני. רק משום שידעתי כמה שאתה לחוץ בעצמך ומה רבים עיסוקיך נמנעתי להטיל זאת עליך, אף לא רציתי
להוסיף לך טרדת נפש …. על ידי הדאגות וההתעסקות בסחורות, אלא אסתפק ממך בעזרה
על ידי זירוז וייעוץ, שהם חשובים לי כאילו התעסקת בזאת ואף יותר. וכבר כתבתי אל פקיד האונייה, עלי
אבו אלד׳הב ואל ׳הראש׳ כי כל סחורה שתרצה להוביל, אם כבדה ואם לא,
יקבלוה ממך, יחד עם (הסחורות שלנו) ושל אנשינו ושל הידידים, וישמרו עליה ויסדרו אותה בטוב שבמקומות, ולחצתי
עליהם בדבר זה, כי בשום אופן לא יחזור בו (מקבלת הסחורה) …. שמא תימצא (הסחורה) לחוצה בעת המסע, ויהיה הדבר
הפרת הבטחה לכם ויהיה כאילו נפגעתי אני עצמי מזאת. שלח לי מכתבים כל הזמן, להרגיע את לבנו על ידי שנדע
מה שלומך ואני מצפה בכליון עיניים לבוא מכתביך בדבר שלומך, בקרוב, ברצון האל. ושלום עליך,

שוליים, ימין


וכל אנשינו,
אבו סהל ובנו ואבו
אברהים, וכל
האחים וכל מי שאצלנו,
שולחים לך את מיטב
דרישות השלום

ע׳׳ב:


והיה זה ממעשי החסד של הבורא, יתגדל וישתבח, שאינם פוסקים בשום זמן ובשום מקום, שהגיעה אלינו מאת הגברת הנעלה,
יתמיד אלוהים את גדולתה, פרדה …. עם אוכף …. ובגדי כבוד יפים, ובגדיו, על שם אחיו
…. הודעתיך זאת כדי לשמח אותך …. תודה לאל, עמנו ….

למטה:
לאבו אברהים …. ייתן לו אלוהים אריכות ימים, אסמעיל בן ברהון; מאת יהודה בן יוסף נ׳׳נ.