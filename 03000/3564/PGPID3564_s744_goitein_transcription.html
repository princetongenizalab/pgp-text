
<html>
    <head>
        <title>Transcription of Letter: T-S 24.38</title>
    </head>
    <body style="max-width: 860px; margin: auto">
        <h1>Transcription of Letter: T-S 24.38</h1>

        <p>S. D. Goitein, unpublished editions.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00024-00038/canvas/1">
                    
                    
                    
                        <ol>
<li>נוטה ]קו הפליל מסלפת ממלכת האל[וף</li>
<li>מרי]מה דגל דת משה המבארת תלמוד רב</li>
<li>רבינא ורב אשי המחביר המהדיר יגדיל תורה</li>
<li>ויאדיר הוא אדונינו צניף תפארתינו הודינו והדרינו</li>
<li>נשיא השם(!) בתוכינו מחמד זמנינו אברהם הרב</li>
<li>המובהק הפטיש החזק דגל הרבנים אור עולם</li>
<li>ופלאו ממזרח שמש ועד מבואו יהי שמו ושם</li>
<li>ניניו לעולם. יקבל אלארץ וינהי אן אלבארי</li>
<li>עאלם אן אלממלוך מן אלמבתהלין אליה בעלו מ</li>
<li>מנאר הדא אלבית ומן אלמשפקין אלמחבין לדיה</li>
<li>לאנה אנאר מצאביח הדה אלמלה ואטה[ר] נורהא</li>
<li>בעד כמודה ולמא כאן הדא יקינא חק עלי אלממלוך</li>
<li>אן יכון אדא סמע שי מא פי חק הדא אלבית או ראי אמור</li>
<li>גאריה עלי גיר נטאם טאלע בה אלמגלס ולא יכשי אלממלוך</li>
<li>אן ינסב לגרץ פי הדה אלאמור אלא מתכל פי דלך עלי</li>
<li>אלקאעדה אלמסתקרה אן ידין לכף זכות</li>
<li>אלממלוך ינהי אן למא חק עלי אלנאס וזן אלגזיה וכאן אל</li>
<li>מעלם אלתי(!) ללצגאר לא ימכנה אן יזן במניה זפתי לאנה</li>
<li>רגל שאמי פדכל אלמעלם אלקאהרה ליזן אלגזיה פחצל לה</li>
<li>עאקה ואטאל אלמכת באלגיבה פבקו אלצגאר בטאלין פעז עלי</li>
<li>אבהאתהם דלך ואגתמעו עלי אן יגיבו מעלם יעלמ[הם</li>
<li>פס[מ]ע אלשיך אלסדיד בדלך וכשי אן יגיבו מעל[ם אכר יכון</li>
<li>לה תשויש מא בסבבה פקאל מן כאן לה צגיר ה[את</li>
<li>אעלמה ולא תחתאגו אלי מעלם ואן אלנאס גאובוה באנה</li>
<li>משתגל ען אן יעלם באלטב ואלתקדמה וגיר דלך מן מתגר</li>
<li>ומטאלבה בדין וגירה פלם יזל [[אלי]] יחולק אלי אן גאבו אלצגאר</li>
<li>אליה וקאלו לה אנת גיר מקים בהדה אלבלד ולא סאכן בהא</li>
<li>פקאל אנני אגי ואסכן תדפיע מא אלי אן תם אלגרץ אלדי</li>
<li>לה פגא אלמעלם מן אלקאהרה פמן אלנאס מן רק עליה</li>
<li>לפקרה וודא אליה צגארה ומנהם מן כאן אלסדיד קד עאהדה</li>
<li>עהד אללה אנה לא יעוד בצגארה לגירה פבקי תחת</li>
<li>אלעהד למא חלית אלפצה ללסדיד. אלממלוך ינהי</li>
<li>אן פי גיבה אלמעלם ותעלים אלסדיד אתפק מריץ באלבל[א (או: באלבלד)</li>
<li>פדכלו אלגמאעה ליזורוה וכאן אלשיך אלסדיד חאצרא ענדה</li>
<li>פדכל פי גמלה אלגמאעה אלשיך אלמהדב פלם יאבה</li>
<li>אלסדיד אליה ולם יתחרך לה פלמא גלסת אלגמאעה חול</li>
<li>אלמריץ פאכד אלשיך אלמהדב אן יקול ללשיך אלסדיד</li>
<li>הל אנת גצבאן עלי כנת תאדבת כמא תאדבו אלגמאעה</li>
<li>פלם אעלם מא אלדי תרידה מני קד תרכת לך אלכניסה</li>
<li>לם אחצרהא אליום פגאובה אלסדיד אלחמד ללה אלדי</li>
<li>וגדת מן סאעדך וכאן באלחצרה אקואם מא ביחצרו (!)</li>
<li>אלכניסה ליס הו מן וגה אנהם מסאעדין ללשיך אלמהדב</li>
<li>בל מן גהה אלסדיד למא סמעו מנה כלאם פי חקהם</li>
<li>וגעלהם פי צורה נגצאה פי תקדמתה פתאוה אלשיך</li>
<li>אלסדיד וקאל כם אכתם מא אנא פיה ולם ינכתם</li>
<li>וכאן קאצי אלחכם מריצא במרץ שדיד ואלמהדב ידברה</li>
<li>בע]ל כרחו שלא בטובתו פקצד אלסדיד אן יכון בינה</li>
<li>ובין אלקאצי] צלה וכאן ללקאצי כדים בה ירקאן ואלמהדב</li>
<li>. . . . . . . . . . . . .]אדה פגא אלסדיד ללכדים וטלב</li>
<li>. . . . . . . . . . . . . . . . . . .] סביל אלצחאבה פגאב</li>
<li>. . . . . . . . . . . . . . . . . . . . . . .] ליסלמה לכדים</li>
<li>. . . . . . . . . . . . . . . . . . . . . . . .]וקאל לה כיר</li>
<li>. . . . . . . . . . . . . . . . . . . . . . . .]אלקאצי</li>
</ol>
                    
                </div>
            
        </section>
    </body>
</html>
