
<html>
    <head>
        <title>Transcription of Letter: T-S 12.415</title>
    </head>
    <body style="max-width: 860px; margin: auto">
        <h1>Transcription of Letter: T-S 12.415</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00415/canvas/1">
                    
                    
                    
                        <ol>
<li>אלדי אעלם בה ולדי ולעזיז עלי [ו]ענדי קרב</li>
<li>אללה אלאגתמאע בה קר/י/ב אן שא אללה</li>
<li>וגיר דאלך מא עמל אחד קבלך ולא בעדך</li>
<li>מא עמלתה אנא מעך קבל ספרך ביומין וקת</li>
<li>אן כרגת אנא ואנת לטריק וחלפת לך אן</li>
<li>מא נכאלפך פי מא תרידה ונעמלך אלדי תשתהי</li>
<li>איש בקא בעד דאלך מן אלטנך בעד אן סמעתני</li>
<li>קד חלפת אלימין אנך מא תסאפר אללה תעאלה</li>
<li>יסאמחך ולא יואיכדך במא עמלתה כליתו</li>
<li>אתכל[ם] ואסתפתית פי אלימין וכאן עלי נכצר</li>
<li>כול מא ענדי ולא נחנת אלימין וקד וצל אלאמר</li>
<li>להדה אלשדד אלעצמא אללה תעאלה יחסן</li>
<li>אלכלאץ ואלאן לא תקעת סאעה ולא דקיקא</li>
<li>לאן ואללה לו אנני נקדר נערפך א[יש . . .] נא</li>
<li>מן אלעמל אלגיד פי גיבתך לקד כונת תכרג</li>
<li>מן עקלך ולאכן אן גיד סורעה מא יפות שי</li>
<li>פלו ערפת איש וראך מן אלאעדא מא</li>
<li>כונת תסאפר ראסא וקצית כלו אלדכאן איש</li>
<li>וצל בך אלגהל אלא אן תרית כלו דכאנך פי</li>
<li>גיבתך אלדי יכון לה דרהם יטלב עשרה ותשמת</li>
<li>אעדאך בך אלאמר כולה מעלק בך תעלא</li>
<li>ינצלח אלגמיע ולא תפרח בלדי חצל מעך איש</li>
<li>יכון מקדארה פמן וקת אן סמעת אנך חצרצת</li>
<li>עלי רוחך וגמעת אלשוי אלדי חצלתה האן עלי</li>
<li>כול שי ונחן פי אמר אעצם מן האדא כולה אדא</li>
<li>גית מסירך /ת/בצרה ותערף מקדאר אלאב</li>
<li>אלגיד מן גירה פלא תנעאק סאעה ואחדה לאן</li>
<li>אלאמר מא יחתמל עאקה פאללה אללה לא תנעאק</li>
<li>ללאלא יפות אלאמר כולה וואלדדך תלפת</li>
<li>מא נקדר נצף לך מא הי פיה פגעל אללה ראי</li>
<li>אלגהל אהלך נפסך ואהלכת גירך כיף לו</li>
<li>כונת פי אלעסכר וקת אלהגא [כיף כאן</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00415/canvas/2">
                    
                    
                    
                        <h3>Verso.</h3>
                    
                        <ol>
<li>יכון חאלך ואנא נעלם אנך ארתגפת</li>
<li>פי מצר כתיר פלא תכלף נפסך אכתר מן</li>
<li>האדא יטאלבך אללה בדנובה לאנך ואללה מא</li>
<li>כרגת אלא מן אלראי אלמוקארב פאללה תעאלה</li>
<li>לא ידימה עליך ויכשף ען דהנך גטא אלגהל</li>
<li>ולא תחמל עלא קלבך לא מן רבח ולא מן כצארה</li>
<li>מסירך(?) אדא רגעת לעקלך תבצר איש</li>
<li>נעמל מעך אשתרי בלדי מעך ארץ לך טיבה</li>
<li>כלי אלשיך אבו אלפרג אבן אלריס ישתריהא לך</li>
<li>ותוציה יכון ואקף עלי תגרבילהא לאנ/ה/ום</li>
<li>כול מן ישתריהא יכלט פיהא נתר אללך</li>
<li>פאחרץ פי שראהא ולבלד ענדנא האדיה מא</li>
<li>גרא פיהא קצית מוקארבא ולקמח ואקף אלעסל</li>
<li>אלטיב יסוא במיה וכמסין ולשעיר במיה ולפול</li>
<li>אלעאל [[ב . .]] בסתין אלמיה ולא תגרר בנפסך לא תגי אלאן</li>
<li>פי קאפלא או פי מרכב יכון פיה אלנאס כתיר</li>
<li>לא תגרר פי . . טוא וקד . ג . . אל . . . . כם יכתבו</li>
<li>לך כותב פלו[לא] האדה אלשדה אלעצימה מא קתרת</li>
<li>נפתי אלימן פלא תבדלני אכר מן האדא אנת</li>
<li>תע[לם] מקדר אלאתם אלדי ילזמך ו . . . . ולא</li>
<li>תתהאון בלגורבא לו מרצת יום כונת תבצר</li>
<li>אלעגב ומא כאן תסוא אלדניא ענדך שי פארחם</li>
<li>רוחך ולא תגהל אכתר ממא גהלת ולא יחולך אלדי</li>
<li>גרא אלאמר פיה רחמא אלדי כאן פי אלשתא אללה</li>
<li>יורד אלעאקבא לכיר ומא תריד וציה אכתר</li>
<li>מן האדא וקד סמעת אן מעך כתאב מן</li>
<li>ענד אלקאצי פלעל יכון ינפענא פי</li>
<li>האדא אלשוג{ל} אלדי נחן פיה ואיך תגהל</li>
<li>לספר אן אכר גיר מוגיך סורעה סורעה</li>
</ol>
                    
                </div>
            
        </section>
    </body>
</html>
