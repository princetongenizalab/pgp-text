
<html>
    <head>
        <title>Hebrew Translation of Letter: T-S 10J9.3</title>
    </head>
    <body style="max-width: 860px; margin: auto">
        <h1>Hebrew Translation of Letter: T-S 10J9.3</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section lang="he" dir="rtl">
            
                <div data-canvas="https://cudl.lib.cam.ac.uk/iiif/MS-TS-00010-J-00009-00003/canvas/1">
                    
                    
                    
                        <h3>recto</h3>
                    
                        <ol>
<li>אני כותב לך, אדוני ורבי, ייתן לך אלוהים אריכות ימים ויתמיד את עזרתו לך ואת אושרך, בכ"ד באלול, יחתום אותו אלוהים</li>
<li>עליך במיטב חותמו ויקבל ממך וממני (את תפילת) הימים האלה הבאים, ותכתב, וכו',</li>
<li>אחרי שלפני כן שלחתי לך מכתבים באוניות, יכתבן אלוהים לשלום.</li>
<li>אחרי הפלגתן הגיעה אוניית בן מג'בר, ואמר ששאר האוניות שבו לאלכסנדריה.</li>
<li>הגיע מכתבך באונייה (הנ"ל) וקראתי בו על שלומך ועל בריאותך, יתמידם לך אלוהים.</li>
<li>והגיע כיס הפנינים. אבו אלחסן עלאל כתב בתעודת המשלוח שלו שהתמורה בעדו חמישים דינר. אני אשתדל</li>
<li>בעניינו כראוי, ברצון האל. יש למוכרו לדורש בתשומת לב. מסרתי לך את</li>
<li>חשבון הלכה והודעתיך את עניין ה'קלות' שקניתי, כדי למלא אותן סבון; הוא היה</li>
<li>בשני דינרים וחצי הקנטאר ואיש לא יכול היה להרשות זאת לעצמו חוץ מהסלטאן; אבל אחרי הפלגת האוניות</li>
<li>חזר להיות שני דינרים פחות שמינית הקנטאר. ונכנסה אותה 'כנזירה' והגיעו ה'קלות' של אבו עלי חסון, וביקשתי את חסדי</li>
<li>אלוהים יתעלה וקניתי (סבון) למילוי י' 'קלות' מכלל ה'קלות'; הן היו במחיר ה' דינרים</li>
<li>פחות רבע הק', אבל עכשיו הגיעו למחיר של ח' דינרים, כי היה להן עכשיו ביקוש, כי לא הגיעו, ומכרתי בשבילו מטען של ו'</li>
<li>בחצי דינר והשארתי את השאר אולי אמלאן לו, ברצון האל, מן התמורה שתיכנס בעד הכיס הזה.</li>
<li>הסבון יהיה בזול, השבח (לאל), השנה טובה. שלחתי את י' ה'קלות', ז' קנטארים ומ"ה רטל </li>
<li>סבון, במחיר שני דינרים פחות שמינית, התמורה י"ד דינר פחות קיראט ותמורת (כדי) החרס חצי דינר פחות שתי חבות. סגירה,</li>
<li>רבע דינר; מילוי והובלה אל הים ושוחד, רבע דינר וחבה; דמי הובלה ג' דינרים וקיראט וחצי; ואין עליהם שום היטל עוד. העמלה,</li>
<li>רבע דינר וחצי, סך הכול י"ח דינרים ורבע ושמינית וחבה, ויש לנכות זאת מן היתרה שנותרה בחשבון מן המגיע בעד הלכה.</li>
<li>את המגיע לי יסלקו לי, כאשר יימכרו אגוזי ה'מחלב', והחלק שלך מן הכיס הזה, ברצון האל. </li>
<li>הודעתי לך כבר את עניין שני כדי השמן ששלחתי, בחשבוני הפרטי, אקווה שכתבם אלוהים לשלום; כמו כן שלחתי בשביל</li>
<li>חשבוני הפרטי, באותה 'כנזירה', עם אבו עלי חסון, ה' כדי סבון, שאין עליהם חוב של דמי הובלה ולא שום דבר אחר,</li>
<li>וכתוב עליהם בטין אדום: נסים, ובדיו: עטא תיהרתי. הואילה להוסיף את תמורתם לשני הכדים,</li>
<li>יחד עם התמורה בעד גליונות הזהב אשר עם רחמים; וקנה לי בעד תמורתם מה שתמצא לנכון. אני דורש בשלומך, מכובדי, </li>
</ol>
                    
                        <h3>recto, right margin</h3>
                    
                        <p>ודרישות שלום לנתונים להשגחתך. הגיע מכתבך ואשלח אותו לסיציליה, ברצון האל ; י' הכדים כתוב עליהם בטין אדום: מוסא. </p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00009-00003/canvas/2">
                    
                    
                    
                        <h3>verso, address</h3>
                    
                        <p>לאדוני ורבי אבו עמראן, ייתן לו אלוהים אריכות ימים, מוסא בן אבי אלחי נ"ע כלילה; אלוהים שומרו. מנסים בן יצחק נ"ע תאהרתי. </p>
                    
                </div>
            
        </section>
    </body>
</html>
