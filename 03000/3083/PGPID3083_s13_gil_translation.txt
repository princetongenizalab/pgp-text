recto

אני כותב לך, אדוני ורבי, ייתן לך אלוהים אריכות ימים ויתמיד את עזרתו לך ואת אושרך, בכ"ד באלול, יחתום אותו אלוהים
עליך במיטב חותמו ויקבל ממך וממני (את תפילת) הימים האלה הבאים, ותכתב, וכו',
אחרי שלפני כן שלחתי לך מכתבים באוניות, יכתבן אלוהים לשלום.
אחרי הפלגתן הגיעה אוניית בן מג'בר, ואמר ששאר האוניות שבו לאלכסנדריה.
הגיע מכתבך באונייה (הנ"ל) וקראתי בו על שלומך ועל בריאותך, יתמידם לך אלוהים.
והגיע כיס הפנינים. אבו אלחסן עלאל כתב בתעודת המשלוח שלו שהתמורה בעדו חמישים דינר. אני אשתדל
בעניינו כראוי, ברצון האל. יש למוכרו לדורש בתשומת לב. מסרתי לך את
חשבון הלכה והודעתיך את עניין ה'קלות' שקניתי, כדי למלא אותן סבון; הוא היה
בשני דינרים וחצי הקנטאר ואיש לא יכול היה להרשות זאת לעצמו חוץ מהסלטאן; אבל אחרי הפלגת האוניות
חזר להיות שני דינרים פחות שמינית הקנטאר. ונכנסה אותה 'כנזירה' והגיעו ה'קלות' של אבו עלי חסון, וביקשתי את חסדי
אלוהים יתעלה וקניתי (סבון) למילוי י' 'קלות' מכלל ה'קלות'; הן היו במחיר ה' דינרים
פחות רבע הק', אבל עכשיו הגיעו למחיר של ח' דינרים, כי היה להן עכשיו ביקוש, כי לא הגיעו, ומכרתי בשבילו מטען של ו'
בחצי דינר והשארתי את השאר אולי אמלאן לו, ברצון האל, מן התמורה שתיכנס בעד הכיס הזה.
הסבון יהיה בזול, השבח (לאל), השנה טובה. שלחתי את י' ה'קלות', ז' קנטארים ומ"ה רטל 
סבון, במחיר שני דינרים פחות שמינית, התמורה י"ד דינר פחות קיראט ותמורת (כדי) החרס חצי דינר פחות שתי חבות. סגירה,
רבע דינר; מילוי והובלה אל הים ושוחד, רבע דינר וחבה; דמי הובלה ג' דינרים וקיראט וחצי; ואין עליהם שום היטל עוד. העמלה,
רבע דינר וחצי, סך הכול י"ח דינרים ורבע ושמינית וחבה, ויש לנכות זאת מן היתרה שנותרה בחשבון מן המגיע בעד הלכה.
את המגיע לי יסלקו לי, כאשר יימכרו אגוזי ה'מחלב', והחלק שלך מן הכיס הזה, ברצון האל. 
הודעתי לך כבר את עניין שני כדי השמן ששלחתי, בחשבוני הפרטי, אקווה שכתבם אלוהים לשלום; כמו כן שלחתי בשביל
חשבוני הפרטי, באותה 'כנזירה', עם אבו עלי חסון, ה' כדי סבון, שאין עליהם חוב של דמי הובלה ולא שום דבר אחר,
וכתוב עליהם בטין אדום: נסים, ובדיו: עטא תיהרתי. הואילה להוסיף את תמורתם לשני הכדים,
יחד עם התמורה בעד גליונות הזהב אשר עם רחמים; וקנה לי בעד תמורתם מה שתמצא לנכון. אני דורש בשלומך, מכובדי, 

recto, right margin
ודרישות שלום לנתונים להשגחתך. הגיע מכתבך ואשלח אותו לסיציליה, ברצון האל ; י' הכדים כתוב עליהם בטין אדום: מוסא. 
verso, address
לאדוני ורבי אבו עמראן, ייתן לו אלוהים אריכות ימים, מוסא בן אבי אלחי נ"ע כלילה; אלוהים שומרו. מנסים בן יצחק נ"ע תאהרתי. 