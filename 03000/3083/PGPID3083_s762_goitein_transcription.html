
<html>
    <head>
        <title>Transcription of Letter: T-S 10J9.3</title>
    </head>
    <body style="max-width: 860px; margin: auto">
        <h1>Transcription of Letter: T-S 10J9.3</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00009-00003/canvas/1">
                    
                    
                    
                        <h3>Recto</h3>
                    
                        <ol>
<li>כתאבי יאסיידי ומולאי אטאל אללה בקאך ואדאם תאיידך וסעאדתך לה בקין מן אלול כתמה אללה</li>
<li>עליך באחסן כאתמה ותקבל מנך ומנא הדה אלאיאם אלמסתקבלה ותכתב בספר חיים בספר</li>
<li>מחילה וסליחה ואנו וכל ישראל בעד תקדמת כתבי אליך פי אלמראכב כתב אללה סלאמתהא</li>
<li>ובעד אקלאעהם וצל מרכב בן מלגר ודכר אן בקיה אלמראכב רגעת ללאסכנדריה</li>
<li>ווצל כתאבך פי אלמרכב ווקפת מנה עלי סלאמתך ועאפיתך אדאמהא אללה לך</li>
<li>ווצלת אלצרה לולו דכר אבי אלחסן עלאל פי רקעתהא תמנהא כמסין דינ ואנא נגתהד</li>
<li>פיהא בחסב מא יגב אן שאללה ותבאע עלי אלטלב ואסתטהאר וכנת דפעת לך</li>
<li>חסאב אללאך וכנת אעלמתך קלאל אלדי אשתריתהא עלי אן אמלאהא באלצאבון פכאן</li>
<li>בדינארין ונצ אלקנט ולא יצל אליה אחד אלא אלצלטאן(!) ובעד אקלאע אלמרכב</li>
<li>רגע לדינארין אלא תמן אלקנט וקד רעת הדה אלכנזירה וכאן פיהא אבי עלי חסון פאסתכרת</li>
<li>אללה תעאלי ואשתרית מלו י קלאל מן גמלה אלקלאל וקד כאן גד וצל סער ה דנא</li>
<li>אלא רב אלק רגעת אלאן תסוא ח דנא לאן טולבת אלאן לם תוגד ובעת לך מנהא ו</li>
<li>בנצף דינ ואבקית אלבאקי לעל אמלאהא לך אנשאללה מן תמן אלדי יכצך מן הדה אלצרה</li>
<li>ואלצאבון יכון רכיץ מע אלחמרה אלסנה גיידה חמלת אלי קלאל ד קנאטיר ומה רטל</li>
<li>צאבון סער דינארין אלא תמן אלתמן יד דינ אלא קירט ותמנהא פכאר &frac12; דינ ושתניך ותגליף</li>
<li>רבאעי ומלוהא וחמל ללבחר וברטיל רבאעי וחבה וסלפה ג דנא וקירט ונצ ולם יבקא עליהא שי אעמאלה</li>
<li>רבאעי ונצף דלך י"ח דינ ורבע ותמן וחבה תנסקט מן אלבקיה אלדי בקית פי אלחסאב מן תמן אללאך</li>
<li>ואל לאיז לי אסתופיה אדא אביע אלמ.לה ומא יכצה מן הדה אלצרה אנשאללה</li>
<li>וכנת אעלמתך חאל אלצרפין זית אלדי אנפדת לכאצתי ארגו מן אללה סלאמתה ואנפדת איצא ברסם</li>
<li>כאצתי פי הדה אלכנזירה צחבה אבי עלי חסון ה גראר צאבון לם יבקא עליהא סלפה ולא שי</li>
<li>עליהא מכתוב באלמגרה נסים ובאלחבר עטא תיהרתי תתפצל תציף תמנהא ללצרפין</li>
<li>מע תמן אלג צרר דהב אלדי צחבה רחמים ותשתרי לי בתמנהא מא ראיתה ועלי כאצה נפסך אלסלם</li>
</ol>
                    
                        <h3>Recto, right margin</h3>
                    
                        <ol>
<li>ומן תחוטה ענאיתך</li>
<li>אלסלם ווצל כתאבך</li>
<li>ואנא אנפדה</li>
<li>לסקליה אנשאללה</li>
<li>ואלי גראר</li>
<li>עליהא</li>
<li>מכתוב באלמגרה</li>
<li>מוסי</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00009-00003/canvas/2">
                    
                    
                    
                        <h3>Verso</h3>
                    
                        <ol>
<li>סידי ומולאי אבי עמראן אטאל אללה בקאה מן נסים בן יצחק נע תיהרתי</li>
<li>מוסי בן אבי אלחיי נע כלילה אללה וליה</li>
</ol>
                    
                </div>
            
        </section>
    </body>
</html>
