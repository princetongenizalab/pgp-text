
<html>
    <head>
        <title>Transcription of Legal document: T-S 18J1.23</title>
    </head>
    <body style="max-width: 860px; margin: auto">
        <h1>Transcription of Legal document: T-S 18J1.23</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00018-J-00001-00023/canvas/1">
                    
                    
                    
                        <ol>
<li>כאן לסת אלחסן בת סעדיה נע הידועה בנת אלחדבא ענד אבו אלמרגא אלטביב בן דינאל רצי אללה ענה עצאבה</li>
<li>דהב פלמא תופי אלתמסתהא מן וראתה פי בית דין פסאלו ענהא פאחצרתהא אכתה הנקראת</li>
<li>אלגידה ואחצרת מעהא שטר יתדען אן הדה אלעצאבה רהן ענד אבו אלמרגא דנן עלי ארבעה ועשרין</li>
<li>דינ מאלזמה אן תקום ללוראת באלמבלג אלמדכור פדכרת אן להא שהוד ישהדו אן אבו אלמרגא</li>
<li>אוצא אן תדפע להא הדה אלעצאבה מן גיר אן יוכד מנהא שי עליהא פאלתמס מנהא אחצארהם</li>
<li>פאחצרה שאהד ואחד והו אלחבר אבו סהל רבנ מנשה הכהן החבר בר מ [. . . . . .] הכהן נע</li>
<li>דבר אנה סמע מן אבו אלמרגא דנן למא אוצא פי מרצה אלמתקדם קבל ה[דא אלמעיין אל</li>
<li>דנפה אלוסאה סנה אן יסלם להא אלעצאבה מן גיר יוכד מנהא עליהא שי ואנה בעד אן חבר</li>
<li>מן מרצה קאל מתל דלך ולם ירגע ען מא כאן אוצא בה פי מרצה פלמא לם יתבת להא</li>
<li>שאהד תאני במתל דלך תוסט בינהא ובין אלוראת בדרך פשרה בעץ אלזקנים כאן תקום</li>
<li>להם בעשרה דנאניר מן הדא אלמבלג ויסאמחהא באלארבעה עשר דינ אלבאקיה ותסקט</li>
<li>מן בינהמא אלאימאן עלי דלך כחכתכות שהאדה אלשאהד אלואחד אסקט מן גמיעהם</li>
<li>באלרצא בהדה אלפשרה בקנין גמור חמור בכלי הכשר לקנות בו מעכשו בביטול כל מודעין</li>
<li>ותנאין בעד צחה אלמערפה בהם ובעד דלך אחצרת סת אלחסן דא גת סעדיה נע אלעשרה</li>
<li>דנאניר אלדי וקעת עליהא אלפשרה וגעלת דלך בבית דין ליחמלמוהא אלוראת ותסלמת</li>
<li>עצאבתאה אלדהב כמא תסלמת מן אלוראת וכאן קד דכרת וקת תסלימהא מן אלוראת</li>
<li>אן קד עדם מן אללולו אלתי הי מכללה בה בעצה ובקי אלחכם בינהא ובין אלוראת פיה לא גיר</li>
<li>בחסב מא יוגבה אלנטר וכאן פי אלחאל קד חצר רבנ ברכות הכהן החבר יש צו בוכאלה . . . . .</li>
<li>בבית דין ען איתאם אבו אלברכאת בן שעיב יטלב להם מא יסתחקוה מן מיראת אבו צאלח</li>
<li>בן עמהם מן הדה אלמרה פתקדם בית דין בצבט אלעצאבה אלי אן תכלץ מן תכמהם</li>
<li>חתי תקל עליה מן סאלה פי אן יסלם אליהא הדה אלעצאבה בעד אן יחתק מנהא אנהא</li>
<li>אי וקת אלתמסת ללחצור ללחכם חצרה פאקנינא מנהא אנן חתומי מטה באוכד שרוט</li>
<li>אלקניינות מעכשו ובביטול כל מודעין ותנאין אן אי וקת חצר הדא אלוכיל ואלתמס חצורהא ללחכם</li>
<li>אי וקת כאן ליל או נהאר ותאבת ען אלחצור עליהא קנס פסך אלקנין מא יוגבה בית דין הגדול</li>
<li>ומה דהוה קדמנא כתבנא וחתמנא דליהוי לזכו ולראיה וכאן דלך יום אלתלתא אלסאבע ואל</li>
<li>עשרין מן תמוז שנת אתמ לשטרות בפסטאט מצרים דעל נילוס נהרא מותבה רשותיה</li>
<li>דאדוננו מצליח הכהן ראש ישיבת גאון יעקב תכון משרתו לנצח שריר ובריר וקיים</li>
</ol>
<p>ח ש</p>
<ol>
<li>נתן הכהן //בר שלמה// הכהן נבע חלפון הלוי ביר מנשה נע נתן ביר שמואל החבר זצל</li>
</ol>
<p>תמ א את . ר</p>
                    
                </div>
            
        </section>
    </body>
</html>
