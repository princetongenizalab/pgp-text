
<html>
    <head>
        <title>Hebrew Translation of Letter: T-S 13J18.8</title>
    </head>
    <body style="max-width: 860px; margin: auto">
        <h1>Hebrew Translation of Letter: T-S 13J18.8</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section lang="he" dir="rtl">
            
                <div data-canvas="https://cudl.lib.cam.ac.uk/iiif/MS-TS-00013-J-00018-00008/canvas/1">
                    
                    
                    
                        <h3>recto</h3>
                    
                        <ol>
<li>אני כותב לך, אדוני ורבי, ייתן לך אלוהים אריכות ימים ויתמיד את שלומך ואת אושרך</li>
<li>ויסלק ממך כל רע ברחמיו, מפסטאט, בכ"א באב, יחתום אותו אלוהים עליך </li>
<li>במיטב חותמו. שלומי טוב, אל יחסר לך שלום, ואני באושר, אל ימנע אותו אלוהים ממך.</li>
<li>שלחתי לך לפני כן מכתבים, לפני שבת, וביקשתי ממך שתקנה ק' כדים דבש, אקווה שנתאפשר</li>
<li>הדבר. הודעתיך שנמכרו נ' כדי דבש לפני השבת, מג' וחצי בדיוק, בניכוי תשר על הג' וחצי, </li>
<li>קיראט; ניכוי לתשר. מכרתי היום ממש, יום א', י"ו כדים ונשארו</li>
<li>ל"ה כדים, אולי אכרם ביומיים האלה. ונשבר כד אחד, אמכור אותו עם </li>
<li>הג', לפני השבעה, אולי יסתכמו בו י׳ רטלים בקירוב או פחות, כי לא הבאנו בחשבון</li>
<li>את הקצה אשר לו. עד היום לא הגיע ה'עשארי' של בן כלוף ; הודיעו לי שבו,</li>
<li>וגם בדרך, יש דבש הרבה, ואינני יודע אם ירד (מחירו) אחרי בואם. אבקש ממך</li>
<li>שתכתוב בכמה הסתכם החוב שלנו בתמורת ק' הכדים, ולא משקלם. אקווה שמכתב ממך נמצא</li>
<li>בדרך אלי על דבר זה. עץ האודם נמכר לפני השבת ק בכ"ה, והיום נמכר ק בכ"ז והטוב</li>
<li>בצמצום. הפלפל פ׳ בעד ת"פ, ואם יהיה לו ביקוש מהביזנטים הוא יעלה, כי הוא בצמצום. כתוב</li>
<li>אם קנו פלפל בשביל השותפות שלנו. אקווה שיגיע מישהו מהמגרב, תשמע את החדשות,</li>
<li>ותעלה, ברצון האל, את הדינרים הפגומים ששלחת מכרתי היום</li>
<li>למישהו שביקשם, במחיר שני קיראטים וחבה על כל דינר, וזה מגיע למחיר של ק' על קיראט, ומק' אלה מנכים</li>
<li>על דינר פסולת שמינית, ויחזור(?). הודעתיך כבר שמכרתי מהם י"א דינר במחיר קיראט </li>
<li>וחצי כל דינר, שהיו מצריים, וק' של ה'וקף'(?) במחיר קיראט וחבה יגיעו בכיס עם רווח, שהוא</li>
<li>ג' דינרים פחות שליש; אולי אחרי שנמיר את (המטבעות) השאמיים יגיע (הרווח) לרבע דינר, כי לא נבדק בכמה הסתכמו, ולא הצלחתי</li>
<li>בעניין הפגומים, אלא עכשיו, כי מכרתי אותם היום יחד עם משהו אחר שהיה אצלי. וסיבת </li>
<li>מתי זה היא שבאה לי אשתו של שעיב הסבל כמה פעמים וביקשה ממני שאכתוב</li>
<li>לך לקבל בשבילה בגדים שלה, שהשאירה אצל אבו אסחק אברהם בן פראח, יעזור לו</li>
<li>אלוהים, ותשלחם לה או תביאם לה עמך, כי אינה מוצאת כאן מה ללבוש </li>
<li>ואין עליה בגדים, אלא היא ערומה. היא כבר חזרה ובאה אלי כמה פעמים, אבל מרוב עיסוקי </li>
<li>שכחתי לכתוב לך זאת במכתב; אבל עכשיו, אדוני, רצוני שלא תתעלם מעניין זה שלה, ותביאם</li>
<li>עמך או תשלחם, וכבר הבטיח לה אבו אסחק לשולחם לה, אבל לא הגיע בשבילה דבר.</li>
<li>הואילה לדבר עם ר' יוסף על הדינר שהוא חייב. הסתכם לזכותו בער הפנינים הקטנות</li>
<li>דינר וקיראט ודאנק. כתבת שיש לשלוח ר"נ קנטארים נחושת כדי להשלים מה שהוא חייב. </li>
<li>ועוד ביקשתי ממך, כי בבוא האוניות מסיציליה תקנה לי שתי חתיכות אריג צרות</li>
<li>טובות, מב' וחצי בקירוב, ושני מעילים 'חפי', מדינר וחצי בקירוב ותביאם לי עמך. אם יזדמן </li>
<li>לך, אדוני, לבוא לפני בוא (האוניות) הסיציליות, תביא לי שני מעילים 'חפי', שתהיה בהם קצת עדינות,</li>
<li>ומסור לאדוני, אבו יעקב יוסף, שני דינרים וחצי, שיקנה לי בהם שתי יריעות אריג וישלחן לי, כי</li>
<li>אין לי מה ללבוש בחול. אולי יזדמן לך לקנות משהו בדינרים דבר שתהיה סבור</li>
<li>שהוא טוב מאשר שישובו (הדינרים) בלא דווח; אלהים יזמן את הטוב ; וכבר עשינו את היין, ומסרנו אותו </li>
<li>ל.... השמש(?), ועוד נשאר קצת, אמסור אותו תוך יומיים. מכתבי זה התעכב עד</li>
<li>יום ה', כ"ה באב; וממש היום הגיע נושא מכתבים מאצלכם, אבל לא ראיתי שיש ממך </li>
</ol>
                    
                        <h3>recto, right margin</h3>
                    
                        <ol>
<li>מכתב אצלו, אקווה שאתה עסוק בדברים טובים; הגיעו מכתבים הסוחרים שנמכר השרף 'המקושר' והם קנו (חלק) ממנו; אקווה ש(גם אתה) קנית מזה, וכיוצא בזה</li>
<li>הדבש, מכרנו את כל הכמות שאצלנו ושאריתו האחרונה נמכרה היום, דהיינו י"ח כדים, במחיר ג' (דינרים) וי' קיראטים בדיוק בניכוי התשר. היה</li>
<li>מחירו בטרם בוא הדבש ג' וחצי, וכאשר הגיע הדבש, ירד בשני קיראטים, והלך היום הרבה ממנו ונמכר ה.... בג' פחות שני קיראטים, ואף על פי כן הרוויחו עליו </li>
</ol>
                    
                        <h3>recto, top margin</h3>
                    
                        <p>הרבה והרווח ממנו מוחלט. אקווה שהשגנו לנו ק' כדים, ואילו היינו משווקים אותו במקומכם, דינר כנגד דינר (בדינרים פגומים) היינו משיגים בוודאי את הטוב ביותר .... אילו קנית אותם לפי שניים, או ג', או ד', דינרים שקולים, לא היית נתקל בצרות בזאת, והיו מתאספים לאט לאט. </p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00018-00008/canvas/2">
                    
                    
                    
                        <h3>verso</h3>
                    
                        <ol>
<li>ועד עכשיו לא ערכנו את חשבון הדבש ולא סיכמנו את ההכנסה ממנו לאחר ההוצאות, אבל הסיכום שלו</li>
<li>בקירוב, חוץ מההוצאות, הוא קי"ח דינרים, זאת לידיעתך. רצוני שלא תזניח לי את עניין אבן אלעראקי, קבל</li>
<li>ממנו את הנייר ואת הכרכום, ותמכור בשבילו, כפי שיעניק אלוהים; כמו כן הסל, בקש ממנו שישלח שיביאו לו אותו</li>
<li>ויש בפנים שקית נייר ובה גליונות בדיל בעד שישית דינר, מכור אותם בשבילי יחד עם כ"ה הרטלים קטורת,</li>
<li>או השאר אותם אצל מי שתמצא לנכון. היו לי אוקיות משי אצל ר' יוסף בן דיין, קבל אותם ממנו בשבילי,</li>
<li>או את תמורתן, ואמור לו שיסכם את חשבוני וישלחנו אלי. הנחושת כאן מחירה י"ג וחצי, המוט הטוב.</li>
<li>אשר נשאר לזכותו בעד הפנינים הקטנות הודעתיך, דינר וקיראט, והוא נשאר חייב ז' דינרים בקירוב; יבדוק נא כמה מזה לזכותי </li>
<li>וישלח לי זאת, או סחורה שאמכרנה. מחיר הפלפל עלה אף הוא אחרי שירד. וחזר להיות פ''ה בעד ת"פ;</li>
<li>והנשדור כ"ז בעד ק'; המחירים אינם יציבים; לבי יוצא עד מאוד לחדשות מן המגרב, אלוהים </li>
<li>יודיענו עליהם טובות. הריני שולח לך, נכבדי, את מיטב דרישות השלום, ולכל אנשינו</li>
<li>דרישות שלום, ומסתפק אני באלוהים. ואני שולייתך נהוראי, שולח לך את מיטב דרישות השלום; לפני כן שלחתי לך מכתב </li>
<li>מפורט, ואילו במכתב זה (דברים) שאין צורך לפרטם. הגיעו מכתביך שבהם אתה מזרז לקנות </li>
<li>'קלה'(?); וכבר הלך האדון אבו אסחק ג'נון בעניין זה ביום השוק, ולא נזדמנה לו, וביקש אותה</li>
<li>מן החנויות, אבל לא מצא בפחות מז' וחצי, (דברים הראויים ל)אשפתות; אם תרצה אפוא משהו מעין זה, </li>
<li>כתוב לי ואקנה לך. בעד הנחושת נכנסו כ"ט (דינרים) וה' קיראטים וחצי. נשאר לי בשוק </li>
<li>.... כאשר אקבל אותם אוסיף אותם לתמורה. כתוב לי אפוא מה לעשות בתמורה.</li>
<li>עבד כבר מכר בשבילך את כד הסבון במחיר ב' ושני שלישים; כמו כן מכר אף את ג' הכדים </li>
<li>האחרים .... נשבר אחד הכדים והעבירו אותו (לכד אחר ?), זאת לידיעתך. וכבר לקחתי לי </li>
<li>'קאעה' ב'קצר אלשמע' ונעבור אליה בראשון לחודש, ברצון האל. אבקש מאלוהים שיעשנה לברכה,</li>
<li>אף על פי שאין היא כמו הדירה הזאת; אלא שכבר הודעתיך את הסיבה. התסתרי עד עכשיו לא סידר את העניין,</li>
<li>כי הרופא איננו, הוא בריף, (ואיננו יכולים) להודיע לו כמה הוסיף התובע(?). אקווה שיגיע בקרוב, ברצון האל. </li>
</ol>
                    
                        <h3>verso, address</h3>
                    
                        <p>לאדוני ורבי אבו אסחק ברהון בן מוסא נ"ע, ייתן לו אלוהים אריכות ימים ויתמיד את שלומו ואת חסדו לו, מברהון בן צלח תאהרתי. </p>
                    
                </div>
            
        </section>
    </body>
</html>
