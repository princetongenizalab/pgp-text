
<html>
    <head>
        <title>Transcription of Letter: T-S 13J18.8</title>
    </head>
    <body style="max-width: 860px; margin: auto">
        <h1>Transcription of Letter: T-S 13J18.8</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00018-00008/canvas/1">
                    
                    
                    
                        <h3>recto</h3>
                    
                        <ol>
<li>
<p>כתאבי יאסידי ומולאי אטאל אללה בקאך ואדאם סלאמתך וסעאדתך</p>
</li>
<li>
<p>ואצרף אלאסוא ענך ברחמתה מן מצר לט בקין מן אב כתמה אללה עליך</p>
</li>
<li>
<p>באחסן כאתמה ען סלאמה לא זאלת ענך ונעמה לא אכלאך אללה מנהא</p>
</li>
<li>
<p>תקדמת כתבי אליך קבל אלסבת וסאלתך שרי ק גרה עסל ארגו סהל</p>
</li>
<li>
<p>דלך וערפתך ביע נ גרה עסל קבל אלסבת מן ג&gt; מחקק יכרג לגעל אלג&gt;</p>
</li>
<li>
<p>קיר יכרג אלגעל וקד בעת יומי הדה יום אלאחד יו גרה וקד בקי</p>
</li>
<li>
<p>לה גרה לעל אביעהא פי הדה אליומין וקד אנכצרת גרה אביעהא מע אל</p>
</li>
<li>
<p>ג קבל אלסבעה לעל יצח פיהא נחו י ארטאל או דונהא לאן מא עדנא</p>
</li>
<li>
<p>אלטרף אלדי להא ואלי יומי הדא לם יצל עשארי בן כלוף וקד ערפת אן פיה</p>
</li>
<li>
<p>ופי אלטריק עסל כתיר ומא אדרי אן כאן יחט בעד וצולהם [אס]לך</p>
</li>
<li>
<p>תכתב אש אלדי צח עלינא פי תמן אלק גרה ולא וזנהא ארגו כתאבך מנא</p>
</li>
<li>
<p>באלקרב בדלך ואלבקם אביע קבל אלסבת ק כה אביע אליום ק כז ואלגייד</p>
</li>
<li>
<p>קליל ואלפלפל פ תפ ואן כאן טלבה אלרום הו יזיד לאנה קליל תכתב</p>
</li>
<li>
<p>אן כאן אשתרי ביננא מנה שי וארגו יצל אחד מן אלגרב ותסמע אלאכבאר</p>
</li>
<li>
<p>ותטלע אן שא אללה ואלדננ אלמכצרה אלדי כנת אנפדת בעתהא אליום עלי</p>
</li>
<li>
<p>אלטאלב סער קירטין וחבה כל דינ תגי סער ק לקיר והדה אלק יכרג פיהא</p>
</li>
<li>
<p>דינ בהרג עליה תמן רגע וקד כנת ערפתך אן בעת מנהא יא דינ סער קיר</p>
</li>
<li>
<p>ונצ כל דינ כאנת מצריה וק מוקופה סער קיר וחבה יגי פי אלצרה פאיד[ה] והו</p>
</li>
<li>
<p>ג דננ //אלא תלת// לעל בעד צרף אלשאמיה רבאעי לאן מא חוקק מא אלדי צח פיהא ולא קנעת</p>
</li>
<li>
<p>מן אלמכצרה אלי אלסעה לאן אליום בעתהא מע שי אכר כאן ענדי וסבב</p>
</li>
<li>
<p>כתאבי הדא גאת אלי אמרת(!) שעיב אלחמאל דפעאת עדה וסאלתני אכתב</p>
</li>
<li>
<p>אליך תקבץ להא תיאב להא תרכתהם ענד אבי אסחק אברהם בן פראח אידה</p>
</li>
<li>
<p>אללה ותנפדהם להא או תגיבהם להא צחבתך לאן מא וגדת הנא מא תלבס</p>
</li>
<li>
<p>ולא עליהא תיאב אלא עיירה וקד תרדת אלי עדה דפעאת ואנא כתיר אלשגל</p>
</li>
<li>
<p>אנסית דכר דלך פי כתאב ואלסעה יאסידי אחב לא תגפל להא מן דלך תגיבהם</p>
</li>
<li>
<p>צחבתך או תנפדהם וקד אועדהא אבו אסחק באנפאדהם ולם יצל להא שי</p>
</li>
<li>
<p>ותתפצל ותכאטב ר יוסף עלי אלדינ אלדי ענדה וקד צח לה פי אלמרגאן</p>
</li>
<li>
<p>דינ וקיר ודאנק ודכרת אן ינפד רנ קנט נחאס מא יופי לה מא עליה</p>
</li>
<li>
<p>וכדלך סאלתך אדי וצלת אלמראכב מן צקליה תשתרי לי פרכתין ציקה</p>
</li>
<li>
<p>גייד מן ב&gt; וחולה ותובין חפי מן דינ &gt; וח[ו]לה ותגב&lt;ה&gt;א לי צחבתך ואן אתפק</p>
</li>
<li>
<p>לך יאסידי אלמגי קבל וצול אלצקליה תגי לי תובין חפי יכון פיהא חלאוה קליל</p>
</li>
<li>
<p>ותדפע לסידי אבי יעקב יוסף דינרין &gt; ישתרי לי פרכתין וינפדהא לי לאן</p>
</li>
<li>
<p>מא ענדי מא אלבס ללחול ולעל יתפק לך שי תשתריה באלדננ מא ראית</p>
</li>
<li>
<p>כיר מן רגועהא בגיר פאיד אללה יופק כיר וקד עמלנא אלנביד ודפענאה מן קבל</p>
</li>
<li>
<p>ל[ &nbsp; &nbsp; &nbsp; &nbsp; ] אלשמס וקד בקי קליל אדפעה פי הדה אליומין וקד תאכר כתאבי הדא</p>
</li>
<li>
<p>ליום אלכמיס לה בקין מן אב וקד וצל יומי הדא פיג מן ענדכם ולם ארי לך</p>
</li>
</ol>
                    
                </div>
            
        </section>
    </body>
</html>
