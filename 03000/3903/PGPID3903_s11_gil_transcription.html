
<html>
    <head>
        <title>Transcription of Literary text: T-S Misc.35.48 + T-S Ar.48.121</title>
    </head>
    <body style="max-width: 860px; margin: auto">
        <h1>Transcription of Literary text: T-S Misc.35.48 + T-S Ar.48.121</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-MISC-00035-00048/canvas/1">
                    
                    
                    
                        <h3>Recto</h3>
                    
                        <ol>
<li>[        נתן הכהן אבן אסח]אק מן אכבאר בגדאד ממא חדת בעצה</li>
<li>[ען אמר ראס אל]גאלות עוקבה אלדאודי אלדי כאן וצל אלי אפריקיא</li>
<li>[ותקדם אלרי]אסה סנין כתירה לם יקף עלי כמיתהא וולי כהן צדק בן יוסף ישיבה</li>
<li>בפמבדיתא והי אלאנבאר פי איאמה מתל ד' סנין אלי אן וקע בינהמא</li>
<li>אכתלאף ושרור עלי כבר //רשות\\ כראסאן ודלך אן רשות כראסאן פי אלקדים</li>
<li>לפמבדיתא ומן ענדהא יכרג אליהא דיין וגמיע קבאלה אמואלהא אלי</li>
<li>פמבדיתא תצל פאראד עקבא יכרג אליהא דיין מן קבלה לימלכהא</li>
<li>ויסתאתר באמואלהא לנפסה דון פמבדיתא פדאפע פי דלך כהן</li>
<li>צדק ראש ישיבת פמבדיתא וכאן מן אנצאר כהן צדק עליה יוסף</li>
<li>בן פינחס וכתנה זוג אבנתה נטירא אבו סהל ואסחאק מע בעץ</li>
<li>וגוה אלבלד אלי אן נפי עקבא אלי מוצע יסמא קרמיסין כלף בגדאד</li>
<li>בה איאם פי שרקיהא ממא ילי טריק כראסאן וכאן עמרם בן שלמה</li>
<li>[ר]אש ישיבת סורא פאקאם עקבא בקרמיסין שהור אלי אן כרג אל </li>
<li>[ס]לטאן מן בגדאד מתנזהא אלי קרמיסין ודלך אן פיהא אתאר אלי אל</li>
<li>[ג]באל ואמיא ותמאר וגמיע זעפראן בגדאד מנהא יאתי כארגהא</li>
<li>[וע]לי נצף מיל מוצע יסמא שפראן לה מגלס מעלק קצר קאמתין מנקוב</li>
<li>אלצפה פיה צורה כסרא וצורה סירין גאריתה ומן אספלה פי וטא</li>
<li>[אלצו]רה פרס מנקוב איצא והו כאוי ויכרג מן אלגבל מא ידכל מן פאה</li>
<li>ויכרג מן דנבה פכאן אלסלטאן ירכב אלי אלמוצע פי כל יום פאכד</li>
<li>נפסה עקבא באלוקוף אמאמה ואלדעא לה פאול דעוה דעא לה </li>
<li>אסתטרפהא כאתב אלסלטאן פזמהא ענד נפסה פאד כאן באלגד דעא</li>
<li>איצא בדעא לא ישבה אלאול פזם דלך אלכאתב פאקאם עלי הדא</li>
<li>[סנה] כאמלה והו פי כל יום ידעו בדעוא לא תשבה גירהא ואלכאתב </li>
<li>זם ג[מיע]הא פבעד סנה דכר אלכאתב כברה ללסלטאן ואנה </li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-MISC-00035-00048/canvas/2">
                    
                    
                    
                        <h3>Verso</h3>
                    
                        <ol>
<li>לם יכרר דעוא טול אלסנה פטא[לבה </li>
<li>פנטרה אלסלטאן ותאמל מן אלפאטה [ </li>
<li>באדכאלה עלי נפסה ותנזה מ[ ]מ[ </li>
<li>פסגל לה בדלך ורגע פעטס דלך עלי נטירא [</li>
<li>עמל פי נפיה פלם יזלו ילטפו[ה] אלי אן נפי תאניה ועקדת עליה [</li>
<li>באשהאר אלא ידכל בגדאד אבדא ואן דכלהא פאלאסלאם אחק בה</li>
<li>פלם יחמלה בלד מן בלדאן אלשרק פאכד עלי נפסה וכרג אלי אלמגרב </li>
<li>         פאקאמת אלריאסה מעטלה מתל ג' סנין או ד' אלי אן עטם דלך</li>
<li>עלי אלאמה פכאטבו דויד בן זכיי והו בן עם עקבה ליקדמוה וכאן</li>
<li>כהן צדק לא יחב תקדמתה שח עלי אלריאסה וכוף מן פעל עקבה</li>
<li>פקדמוה מתיבה סורא בבגדאד וכתב אלי סורא אלי בני בי רב ואל</li>
<li>תלמידים בדלך ואמרהם אן יבארכוה ויעקדו ריאסתה פנזעו</li>
<li>בני בי רב ואלתנאים מע גמיע אלתלמידים מן סורא אלי מוצע</li>
<li>יקאל לה אלקצר מדינה שריפה פי קבלה בגדאד בינהא ובין</li>
<li>סורא סתה אמיאל והי בלד דויד בן זכיי ומנהא אצלה פבאר[כוה]</li>
<li>ועקדו ריאסתה ופי גמיע דלך ידאפע כהן צדק ריאסתה ו[לא]</li>
<li>יגיבה אלי שי מנהא אקאם דלך נחו ג' סנין וכאן ניסי ראש כלה [אלמערוף] </li>
<li>באלנהרואני בציר יכתלף בינהם ליצלח דאת אלבין טול הדה [אלג]</li>
<li>סנין אלי אן מצי〚אליל〛אליה לילה וכאן יפתח כל קפל בכלאם מ[</li>
<li>פפתח תלך אללילה יד' קפל כאנת מקפלה עלי דרוב ובעצהא [עלי] </li>
<li>אבואב כהן צדק אלי אן וקף עליה אצאבה ידרס נצף אלליל</li>
<li>פאסתראבה כהן צדק ועטם עליה מג[י]ה וסבב דכולה אליה</li>
<li>פק לה יא ראס אלמתיבה מא פתחת אלא יד' קפל אלי אן וצלת אליך</li>
<li>פקאל לה ואיש ארדת בהדא ק לה ארגב אליך אן תבארך ראס</li>
<li>אלגאלות ותעקד לה פאגאבה אלי דלך וחקק רגאה ולא יכיבה</li>
</ol>
                    
                </div>
            
        </section>
    </body>
</html>
