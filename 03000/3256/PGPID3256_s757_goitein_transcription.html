
<html>
    <head>
        <title>Transcription of Letter: T-S 13J16.9</title>
    </head>
    <body style="max-width: 860px; margin: auto">
        <h1>Transcription of Letter: T-S 13J16.9</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00016-00009/canvas/1">
                    
                    
                    
                        <ol>
<li>בשמך רחמנא</li>
<li>כתאבי אלי חצרה מולאי אלשיך אלאגל אלואלד אטאל אללה בקאהא ואדאם</li>
<li>עזהא ותאיידהא וסעאדתהא וסלאמתהא ונעמתהא וארתקאהא וסנאהא ורפעתהא</li>
<li>ותמכינהא וכבת באלדל חסדתהא ואעדאהא ומן חסן תופיקה לא אכלאהא ען חאל</li>
<li>סלאמה ועאפיה ושוק אליהא שדיד גמע אללה ביננא עלי אסר חאל במנה וכרמה</li>
<li>אנה ולי דלך ואלקאדר עליה אן שא אללה קד עלם אל[[בארה]] בארי גל תנאיה</li>
<li>יא מולאי שדה וחשתנא לפרקתך מצאף אלי מא נחן עליה מן תאתיר</li>
<li>הדה אלנובה אלצעבה אלדי דהמתנא ונחן אסר מא כנא על לא חמס מקבול</li>
<li>חכם אללה תע פהקבה יגעל פי אלצרבה רחמה ויהפוך מידת הדין למידת רחמים</li>
<li>ויחסן לנא אלעאקבה ברחמיו הרבים וכונא יא מולאי אחיאך אללה נצן אן</li>
<li>חצרתך אלמחרוסה יגוננה אל מא תגפל ענא ולא תתואנא לעלמך אננא</li>
<li>וחידין מא לנא אחד אלי רחמי שמים פלחקך יא מולאי פי אמרנא תואני זאיד</li>
<li>מא לם נעהדה מנך יא מולאי אקט חתי ולא כתאב וצל מנך יא מולאי יטמן</li>
<li>קלובנא ויעלמנא בגמיע אמורה ומא גרי ולו עלמנא אן אלנובה תטול</li>
<li>אלי אלאן לכונא צחבתה וכל יום יצלנא עדה אכבאר מכתלפה פיהא</li>
<li>מא יטייב קלובנא ופיהא צדה וכונא מטמאנין בך יא מולאי לאן המתך</li>
<li>אחסן המה ללגרבא ואן כאן קלבך יא מולאי עליי תקיל לא תואכדני פאנא</li>
<li>גריבה ומא לי אלא רחמי שמים ואנת יא מולאי ונחן נסאלך לא תקטע</li>
<li>ענא גמיע אכבאר/כ/ם ליטמאן קלובנא פעיוננא מתטלעה אלי ע.ה</li>
<li>אלבארי תע ואלי ראפתהא ולדהא אבו אלמעאלי אחייה רחמ ואוריך יומיה</li>
<li>יקבל ידהא אלכרימה ויכץ חצרתה אלסאמיה אפצל אלסלאם ומו/א/ליי אלשיך</li>
<li>אבו אלחסן ואלשיך אבו אלנגם מכצוצין אפצל אלסלאם ואנא מהני למולאי</li>
<li>בהדא אלמועד אלשריף אלקאדם יעלה אללה תע יזכיה שנים רבות שש ושמיח</li>
<li>ותזכה לאכל מן הפסחים ומן הזבחים שיגיע דמם אל קיר מזבח ייי לרצון אמן</li>
<li>וכן יהי רצון</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00016-00009/canvas/2">
                    
                    
                    
                        <h3>Verso - address</h3>
                    
                        <ol>
<li>חצרה מולאי אלשיך אלאגל אבו אסחאק אברהם</li>
<li>חמדת הישיבה אטאל אללה בקאהא וחרס עזהא</li>
<li>בן כבוד גד קד מרנו ורבנו נתן השביעי בחבורת ארץ</li>
<li>הצבי זצל</li>
<li>אבו אלמעאלי לא</li>
<li>עדמה</li>
</ol>
                    
                </div>
            
        </section>
    </body>
</html>
