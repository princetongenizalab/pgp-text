
<html>
    <head>
        <title>Transcription of Legal document: T-S 18J1.33</title>
    </head>
    <body style="max-width: 860px; margin: auto">
        <h1>Transcription of Legal document: T-S 18J1.33</h1>

        <p>S. D. Goitein, unpublished editions.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00018-J-00001-00033/canvas/1">
                    
                    
                    
                        <ol>
<li>למא כאן פי יום אלאתנין אלסאבע מן שהר טבת שנת</li>
<li>אלפא וחמש מאה וארבעין וחד שנין לשטרות</li>
<li>בפסטאט מצרים דעל נילוס נהרא רבה מותבה רשותיה</li>
<li>דאדוננו נגידנו אברהם הנגיד הגדול יהי שמו לעולם</li>
<li>חצר אלינא נחן אלשהוד אלואצעין כטוטנא אכר הדא אלמסטור</li>
<li>במא יאתי ביאנה פיה אלשיך הבה אלצבאג כגק מר ור נתן</li>
<li>הבחור היקר בר כגק מר ור עולה הזקן היקר סט וקאל לנא</li>
<li>אשהדו עלי ואקנו מני קנין שלם בלפט מעכשיו אנני</li>
<li>אשתרית מן אלשיך אבו עלי כגק מרנא ורבנא יפת הזקן</li>
<li>הנכבד היקר החשוב כליל היופי בר כגק מר ור דוד</li>
<li>הזקן הנכבד נע דק ניל וזנה קנטארין באלף דרהמא</li>
<li>מן אלדראהם אלמתעאמל בהא באלדיאר אלמצריה אלנצף מן</li>
<li>דלך כמס מאיה דרהמא והדה אלאלף דרהם ענדי ופי</li>
<li>דמתי חוב גמור ומלוה זקופה אקום לה בהא אלי מסתהל</li>
<li>שהר ניסן מן אלסנה אלמוורך בהא אעלאה בגיר ממאטלה</li>
<li>ולא ממאנעה ולא אחתגאג בחגה ולא אעתלאל</li>
<li>בעלה ואן לו חצל פי הדא אלדק יסארה ולו אלנצף ארתצית</li>
<li>בה רצא תאמא פלמא אלקנין אקנינא מן אלשיך הבה</li>
<li>אלמדכור בגמיע מא נסב אליה פיה קנין שלם בלפט</li>
<li>מעכשיו אן ענדה ופי קבלה אנה אשתרי הדא אלדק</li>
<li>והו קנטארין ותמנה עליה דין חאל חוב גמור ומלוה</li>
<li>זקופה אלי מסתהל שהר ניסן מן אלסנה אלמדכורה באעלאה</li>
<li>ואלקנין כאמל אלשרוט בלפט מעכשיו פלמא ארתצי</li>
<li>בה אקנינא מן אלבאיע איצא אנה אבאע אלשיך הבה אלמדכור</li>
<li>רק אלניל אלמדכור באלמבלג אלמדכור אעלאה ו אלו דפע</li>
<li>לה פיה ללדרהם תלתה כאן להבה אלמדכור . . . . . . . . אלי</li>
<li>מסתהל שהר ניסן מן אלסנה אלמוורך בה אעלאה ודלך קנין</li>
<li>שלם כחלבה בלפט מעכשיו פלמא אקנינא מן אלבאיע ואל</li>
<li>ואלמשתרי בגמיע מא נסב אל.מא פיה קנין שלם בלפט מעכשיו</li>
<li>. . .ונס אין אונס כלל בביטול כל מודעין ותנאין תם</li>
<li>אחצר אלשיך הבה אלמדכור מר ור ניל הנדי ליכון רהנא</li>
<li>ענד אלשיך אלכליל אבו עלי ליטמאן קלבה עלי אלמבלג</li>
<li>אלמדכור אלי חית יסתהל אלשהר אלמוורך אעלאה ויופי אלדין</li>
<li>אלמדכור ומה דהוה קדמנא כתבנא וחתמנא ויהבנא</li>
<li>למאן דאית ליה ביה זכותא עבר הקולמוס עלי אלקנין</li>
<li>ועלי אן ענדה ופי קבלה ועלי דין חאל ולא למילף מנהון</li>
<li>והכל שריר ובריר וקיים</li>
<li>שלמה ברבי אליה[ו] דיין סט</li>
<li>. .אל. . . .ת. . . . . . . .</li>
</ol>
                    
                </div>
            
        </section>
    </body>
</html>
