
<html>
    <head>
        <title>Transcription of Letter: T-S 13J18.4</title>
    </head>
    <body style="max-width: 860px; margin: auto">
        <h1>Transcription of Letter: T-S 13J18.4</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00018-00004/canvas/1">
                    
                    
                    
                        <ol>
<li>לו דהבת אצף מא ענדי מן אלשוק אלי מואליי אלאכוה למא וסע</li>
<li>כתאב וכנת סאכן אלנפס בתואתר כתבכם פלמא אנקטעת</li>
<li>אנזעגת לתגויזי אלמרץ ומא סואה אללה תעאלי יכפינא פיכם כל מא</li>
<li>נחאדרה אלי אן וצל בן עמתי וערפני אנכם מרצתם ואנכם</li>
<li>אתגהתם אלי אלעאפיה פסררת בדלך אנא ומן ענדי ושכרנא אללה</li>
<li>עלי דלך וערפני אן וצל לך אלכילגה ואלתוב ואם ראת עליהא דרהמין</li>
<li>פלא תגלה ענדך לאן גא מן סאלני אלי אלדאר בנצחה אד מא פעל</li>
<li>ואתקאעד אלגוי פיהא וקאל אנבאעת ומשית לה גמעה וכלית אלגוי</li>
<li>פתוח כאלה אלי אן רבח דרהם וקד חלפתני אן נעלמך מא יגתמע עליך</li>
<li>מן אלדראהם פי אלכילגה ואלתוב ומא סואהם ולולא כופי אנך מא</li>
<li>תרגע תסתקציני חאגה מא קלת לך פיהם כלמה לעולם והי ח דפעהם</li>
<li>לששון חק נואיב אלטריק וסתה עשר חק אלתוב ואלכילגה וקד וצלני</li>
<li>מע עטיה בן בניאם ח דנאניר וסדס וארבע רבאעיה וזנגלה וקרס</li>
<li>וקליל אשנאן ונופל לא עדמת המתך וקלת לי אן נוצלהם לארבאבהם</li>
<li>פאוצלתהם והו רבאעי לאכו אלצריר ורבאעיין לאכת פצאל ורבאעי</li>
<li>לעמתי ואלדינארין אעטיתהם להבה מא עגבה אלדהב וראיתה מתכרה</li>
<li>פאעטית אלדינארין לבקא ואכד לה רקעה הדינארין ואזנהא והי באי . .</li>
<li>נקץ אלדינארין ואלב אלדי אכדתהא מן אכוה ואנפדת לך מע ששון</li>
<li>אלחצר ואלכיזאן ואלברה ואלכרקה ואלגוז ואלזגאגה אלדי עמלת פיהא אלדהן</li>
<li>וקיל לי אן אלשיך אבו עמרם מוסי מא עגבוה אלחצר למן שכר חתי ישכר</li>
<li>אנת ואלצנדוק מא וגדת לך לאנך אמרתני לא נאכד שי אלא בעין אלגוי</li>
<li>וקאל לי מא ינפע אללה בהם וקד דכלת אלמראכב אלרומיה פאן כנת עאזם</li>
<li>תערפני ואן כאן עאד בדאלך ערפני ומא כאן לך מן חאגה צגירה או</li>
<li>כבירה שרפני אנני אפרח בחאגתך ואלסוסיאת תנגזהם אלי מתי תריד</li>
<li>תגיב להם סוק מן ענדך עליך אלחרס וביע במא פתח אללה קראת עליך</li>
<li>אלסלאם ועלי מן לא יסאל ענא אלסלאם . . . ואלשיך אבו עמרם מוסי ועלי</li>
<li>אלואלדה אפצל אלסלאם ועלי שבל וולדה אלסלאם ועלי אבו נצר וולדה ומן ענדה</li>
<li>ועלי גמיעכם כבירכם וצגירכם אפצל אלסלאם</li>
</ol>
                    
                </div>
            
        </section>
    </body>
</html>
