
<html>
    <head>
        <title>Transcription of Letter: T-S 13J23.5</title>
    </head>
    <body style="max-width: 860px; margin: auto">
        <h1>Transcription of Letter: T-S 13J23.5</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00023-00005/canvas/1">
                    
                    
                    
                        <ol>
<li>בשמך רח</li>
<li>כתאבי יא ולדי ואעז אלכלק עלי וענדי אטאל אללה בקאך ואדאם עזך ותאידך</li>
<li>וסעאדתך וסלאמתך ואתם נעמה עליך מן אלמסתקר באלרקה יום אלה כא באב</li>
<li>ען עאפיה געלהא אללה דאימה לך ברחמתה וקד מלת ממא אכתב אליך יא ולדי</li>
<li>ומא יצלני מנך גואב פמא אדרי עלי איש אנזלה מנך צלח יצל מן אכוך</li>
<li>חפטה אללה כתב ומא יצל לך פי גמלתהא כתאב ואנתם גמיעא פי מוצע</li>
<li>ואחד פמא תעלם אן כתאבך אדא וצל אלי ענדי אנה מקאם וגהך ומא</li>
<li>תעלם אן קלבי מתעלק באכבארכם פלא יכון אקל מן כתאב תכתבה</li>
<li>תטיב בה נפסי לא תקתלוני מן גיר חיני ודכר אכוך סלמה אללה אנה</li>
<li>נאזל יצלי שהר אלעיד פי אלקדס ויתוגה אלי אלמגי אלינא פאריד מנך אן</li>
<li>תחתה פי דלך ולא תתואנא חתי יאכד צביאנה לאן קד אכדת אלמסלה</li>
<li>בחקהא ואעטיתם אלעדו מא טלב ותפרקתם פי אלמדן ואסל אללה יאבני</li>
<li>אן לא יחסב הדה אלג סנין מן עמרי ומא יגפו אנסאן עלי אהלה ונאסה</li>
<li>הדא אלגפא ומא נריד מנך אלא תכתב כל קליל כתאב לנעלם אנך פי</li>
<li>עאפיה וכנת מנתטרה לציף חתי תגיני כתבך קד מצא אלציף ומא</li>
<li>קראת לך כתאב וקד אשתהית עליך תערפני כם תקים במצר</li>
<li>לתטיב נפסי קבל מותי וטובי למן כנת קריב מנא פי אלקדס או פי</li>
<li>הדה אלדיאר ואסל אללה אן יכיר לך ואנא צאימה דאעיה לך באלליל</li>
<li>ובאלנהאר ואריד מנך יא ולדי כ דרהם כחל אצפהאני כאלץ וה</li>
<li>אלדראהם תותיא הנדי ומראזיבי ובאללה עליך אמא אנפדת לי מן</li>
<li>כלעאן קמצאנך בוסכהא לארד בהא רוחי וכתבך לא תקטעהא</li>
<li>ובאללה עליך אחתרז לנפסך מן חילה תקע עליך ואתוקא אלסכך</li>
<li>ואלצעוד ואלנזול אנת כנת ענדי ומא כנת אמן עליך ובאללה אחלף</li>
<li>אן מא לי עיש ולא חיאה מן פרקתך פאסל אללה אן יגמע ביננא</li>
<li>קריבא ותרי יאולדי נגתמע אנא ואנת דון ופאתי וטבי למן</li>
<li>נטרתך [[וקבל]] נטרה וטפיתי סבחאן רב שתתכם אבוך פי</li>
</ol>
                    
                        <h3>Right margin, diagonal lines written upside down.</h3>
                    
                        <p>מדינה ואכוך | פי מדינה ואנת | פי מדינה | וכליתמוני | ענד אכתך | וכדי אשתהית | אנת וכם | יקעד אנסאן | פי ביות אלנאס | פבאללה עליך | אמא נגזת | אכוך בכל | מא תקדר | עליה לעל | ירד צותי</p>
                    
                        <h3>Top margin, diagonal lines written upside down.</h3>
                    
                        <p>וכל כתאב יגי מנה | ישכו יקול מא | מעי שי ומא | תרך לה | אבוה שגל | ולה סנתין יקול | קד אשתרית | לכם מסניאת | כם ימן עלינא | ושי מא נרי | פאסל אללה אן | יכיר לה ובית | ברהון תסלך | ען צאלח אן | כאן תזוג</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00023-00005/canvas/2">
                    
                    
                    
                        <h3>Verso.</h3>
                    
                        <ol>
<li>באמראה אלמזרזר ודכרו ענה אנה תאה פכברנא כברה</li>
<li>ואן כאן לך גדה פאשתרי לי מעיגר כחלי תכון טרזה זרקא וביץ</li>
<li>כצצתך באתם אלסלאם ובאמונה אן קטעת כתבך עני . . . . . . .</li>
<li>וחאתם ואהל אלדאר ואכתך וסהל ואבו אלרצא וטובי למן נטרתה</li>
<li>והם יכצונך באתם אלסלאם [ו]סלים [ת]למידך יכצך באלסלאם</li>
<li>וקד תקדמת לנא כתב אליך ואלי אבו אלעלא סלמה אללה בתאריך</li>
<li>ט באב</li>
<li>ומא כתבת אליך פי סבב אלמעיגר</li>
<li>אלא אני קד מלת ממא אכתב אלי</li>
<li>אכוך מן סנתין פמא פעל</li>
</ol>
                    
                        <h3>Bottom margin, parallel lines written upside down. Address.
Arabic:</h3>
                    
                        <p>لسيدي ومولاي ابو منصور دوسا بن يهوشوع الحابار</p>
<p>اللادقي اطال الله بقاه وادام عزه وتايده</p>
<p>&nbsp;</p>
<p>من سهل بن حاتم بمصر</p>
<p>قصر الشمع درب مكين يصل ان شا الله عز وجل</p>
<p>&nbsp;</p>
<p>لصاحب الحبر (؟) علي الحلبي</p>
<p>&nbsp;</p>
<p>الحسن بن ابرهيم وفتاه</p>
<p>لل[رس]ل ابي محمد بن ابي عياد</p>
<p>تاخد جوابه سرعة ان شاء الله</p>
<p>&nbsp;</p>
                    
                </div>
            
        </section>
    </body>
</html>
