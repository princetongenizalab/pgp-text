recto

בשמך רח'; 
אני כותבת לך בני, והיקר לי ואצלי מכל האנשים; ייתן לך אלוהים אריכות ימים ויתמיד את גדולתך ואת עזרתו לך
ואת אושרך ואת שלומך וישלים
את חסדיו לך, מן הבית ברקה, ביום ה', כ''א באב;
אני בריאה, ייתן לך אלוהים בריאות תמיד ברחמיו. כבר נמאס לי, בני, לכתוב לך
מבלי לקבל ממך תשובה, ואיני יודעת למה הקשר המשפחתי ירד אצלך. מגיעים מאחיך,
אלוהים שומרו, מכתבים, ואין בכללם מכתב שיגיע ממך, והלוא אתם שניכם יחד במקום
אחד; האם אינך יודע שבבוא אלי מכתב ממך הוא במקום פניך ? וכי
אינך יודע שלבי יוצא לקבל מכם ידיעות ? והלוא מה יכול להיות יותר קל מאשר לכתוב מכתב
ולהרגיע את לבי; אל תהרגוני טרם זמני. כתב אחיך, ייתן לו אלוהים שלום, שהוא
יוצא להתפלל בחודש החג בירושלים ויש בדעתו לבוא אלינו. אני רוצה אפוא ממך
שתזרז אותו בזאת, ואל תעזוב אותו, וייקח גם את בניו, כי אכן אני מתחילה לשאול
באמת, הלא נתתם לשונא מה שביקש והתפזרתם בערים; אבקש מאלוהים, בני,
שלא יחשב לי את ג' השנים האלה מחיי, והלוא אין נוהגים בגסות שכזאת עם אדם, 
נוכח כל משפחתו ואנשיו. והלוא אני רוצה ממך רק שתכתוב מדי פעם מכתב, שאדע שאתה
בקו הבריאות. הייתי מחכה לקיץ שיבואו מכתביך. חלף הקיץ ולא
קראתי מכתב ממך; רציתי שתודיע לי כמה תשהה בפסטאט,
להרגיע את לבי לפני מותי, והייתי מאושרת אילו היית קרוב אלינו, בירושלים או
בארץ זו; אבקש מאלוהים שייטיב לך, ואני צמה ומתפללת למענך יומם ולילה. אני רוצה ממך, בני, כ' דרהמים פוך אצפהאני נקי וה'
דרהמים אבץ הודי ומראזבי; בשם אלוהים, אילו שלחת לי את
כותונותיך המלוכלכות עם לכלוכן, הייתי משיבה בהן את רוחי. אל תפסיק לכתוב לי.
ובשם אלוהים הישמר לנפשך ממעשה רמאות שזוממים נגדך והישמר משכרות,
וכשאתה עולה או יורד; אפילו כשהיית אצלי, לא הייתי שקטה לגביך; אני נשבעת באלוהים,
אין לי קיום ולא חיים מאז עזבת; מאלוהים אבקש שיאחדנו
בקרוב, ותראה בני, ניפגש אני ואתה בטרם מותי, ואהיה מאושרת
שאראה אותך בטרם אראה אותו ולפני מותי. השבח לריבון (העולמים), פיזר אתכם. אביך

recto, right margin

בעיר אחת 
ואחיך בעיר אחרת 
ואתה בעיר אחרת 
ואותי השארתם 
אצל אחותך
כי כך רצית 
אתה וכמה 
יכול אדם 
לשבת בבתי הבריות. 
בשם אלוהים עליך
שכנע 
את אחיך 
ככל שתוכל
אולי 
ייענה לדברי.

recto, top margin

בכל מכתב שבא ממנו 
הוא מתלונן ואומר: 
אין לי כסף, 
וכי אביו 
לא השאיר לו עסק. 
וזה שנתיים הוא אומר: 
קניתי 
לכם מתנות, 
כמה שהוא מעניק לנו, 
אבל איננו רואים כלום; 
מאלוהים אבקש 
שייטיב עמו. אשת 
ברהון שואלת 
אותך על צאלח, 
אם נשא

verso

את אשת אלמזרור. אמרו עליו שתעה; הודיענו מה אתו.
ואם יש לך חשק, קנה לי צניף תכלת ותהיה רקמתו כחולה…
אני שולחת לך את מיטב דרישות השלום. באמונה, אל תפסיק לכתוב לנו.
חאתם ובני הבית ואחותך וסהל ואבו אלרצ'א – אני מאושרת כשאני רואה מישהו מהם –
שולחים לך את מיטב דרישות השלום; וסלימאן תלמידך דורש בשלומך.
וכבר כתבנו לפני כן מכתבים לך ולאבו אלעלא, ייתן לו אלוהים שלום, בתאריך
ט' באב. 
כתבתי לך בעניין הצניף 
רק משום שנמאס לי לכתוב 
אל אביך, זה שנתיים, ולא שלח. 

verso, address
לאדוני ורבי אבו מנצור דוסא בן יהושע החבר הלאד'קי, ייתן לו אלוהים אריכות ימים ויתמיד את גדולתו ואת עזרתו לו. מסהל בן חאתם; לפסטאט, קצר אלשמע, סמטת מכין: יגיע, ברצון האל יתגדל וישתבח. לשותפו של החבר(?) עלי אלחלבי
verso, other
(מובילי המכתב:) אלחטן בן אברהים ובנו; לאַסד אבן מחמד בן אבי עבאד. קח ממנו את תשובתו במהרה, ברצון האל. 