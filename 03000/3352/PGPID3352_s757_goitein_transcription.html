
<html>
    <head>
        <title>Transcription of Letter: T-S AS 145.81 + T-S 13J23.18</title>
    </head>
    <body style="max-width: 860px; margin: auto">
        <h1>Transcription of Letter: T-S AS 145.81 + T-S 13J23.18</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00023-00018/canvas/1">
                    
                    
                    
                        <h3>recto</h3>
                    
                        <ol>
<li>אן [. . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . .] בלגנא</li>
<li>ען מ[. . . . . . . . . . . . . . . . . . . . . . . . . . . . . . . . . . . . . . . . . . . . . . . .]הא שי</li>
<li>בכיר [. . . . . . . . . . . . . . . . . . . . . . . .] ואנא כתיר אן אלרגל אלדי כאנת לנא צחבתה אל</li>
<li>צרתין אלעין בן סהל כלץ בעץ רחלה ארגו יכון קד מן אללה וכלץ לנא שי לאנה רגל</li>
<li>מאמון ואמא אלכראריס אלדי כאנת צחבה אלראיס מא ענדי אנה לו חתי כלצת לם יוצלו</li>
<li>וקלבי משגול באצחאבנא אלדי כאנו פי בן שבלון אסל אללה לא יפגע אהאליהם פיהם</li>
<li>ואעצם מא עלי קלבי מימון בן כלפה אלקפצי ארגו יכון קד סלם ברוחה וכאן וצל אלי</li>
<li>כתאבי סידי אבי ברהים בן כלף ידכר אנה חמל צחבתה מן תמן אלעדל פלפל שש רבאעי</li>
<li>ותסע רבאעיה אללה תעאלי יכלף עלינא ועליך בכיר ודכר אן חמל פי מרכב בן אלבעבאע צרה</li>
<li>פיהא תק רבאעי צחבה אבי יוסף יעקב בן עמתה ארגו קד תפצל אללה פסלאמתהא וליס</li>
<li>ענדנא עלם מן וצול מרכב אלסלטאן אלדי אקלע אכר אלוקת מן אלמהדיה ולנא פיה צחבה</li>
<li>בן סהלאן כט זק זית וזבדה זית מגרי ולה פיהא זית טהור לברהון בן צאלח נע ופיהא איצא</li>
<li>צפש כרז כלטה ביננא ובין יוסף בן גנוני ופיה לכאצתנא קטעה .ודם ופיה לברהון בן צאלח</li>
<li>נע קטעתין כרז אגהילה ארגו קד תפצל אללה בסלאמה אלמרכב וקבצת גמיע דאלך אן שאללה</li>
<li>ובלגנא פי הדה אלאיאם אן אקלעת מן אלאסכנדריה צליביה ג מראכב ואן דכל מנהא ברניק</li>
<li>אתנין ודכל אלתלת מנהם צרת והו אלבאהלי ונהא פרג בהא ואנכסר פארג בעד תפריגה</li>
<li>ולנא פיה עדל כתאן מן כלטה סידי אלשיך אביצחק(!) אברהים וקלבי משגול ביה אללה תעאלי</li>
<li>יגמע עלינא ולא תקום פעמים צרה ווצל כתאבך מן אלאסכנדריה בתאריך יב בקין מן אב</li>
<li>ווקפת מנה עלי סלאמתך ועאפיתך אולא ועלי גמיע מא חמלתה ועלמת מנה מא וצל אלי</li>
<li>אטראבלס ומא רגע אלי אלאסכנדריה אסל אללה יכתב סלאמתה ווצל אלי כתאב סידי אבי יוסף</li>
<li>יעקב בן נחום מן אטראבלס ערפני פיה ביע מא כאן חמלתה צחבתה כלטה ורגוע אלתמן אליך</li>
<li>ואן בקי מן אלגמלה בעץ קרפה ובקיה חסאב ארגו קד תפצל אללה בוצול מא חמלה אליך סאלם</li>
<li>וסרני מא דכרתה מן ביע אלדראה אלדי כאנת לנא באלאסכנדריה ואן לם יבקא ענדך סוי אלחריר</li>
<li>אלמצבוג אלדי פי אבו ציר ובעץ אלזיבק ארגו אנך חללתהם בעד דאלך מע אלדסתרי תוגיה</li>
<li>חיים בן עמאר ובאקי אלדראהם ואנך עמלת אלחסאב ואנת תוגהו פי אלבר ולם יצל פאן כאן קד</li>
<li>וגהתו פתכתב עוצה פי אלבחר וקלבי משגול באלרזמה אלדי כאנת לנא פי בן שבלון אן</li>
<li>כאן [[. .ד]] לנא פיהא אלשקה //מן// כאן געלהא .טע וחדה פתשרח לי דאלך פי כתבך וכאן יאכי חמלת</li>
<li>לנא דא אללאך אלי סקליה מן אללה בוצולה אלי מאזר וכתבנא פי חמלה עדה כתב אלי סידי</li>
<li>אבי זכרי חיים פלם יסהל עליה דאלך פחמלה אלי אלמדינה ולזמנא עליה מונה כתירה פכתבנא</li>
<li>אליה למנאה עליה פאעתדר אן לם ידטרה אלי דאלך אלי כוף תם סאלנאה חמלה מן אלמדינה</li>
</ol>
                    
                        <h3>Right margin, diagonal lines written upside down.</h3>
                    
                        <p>פי עדה | כתב פלם יסהל | עליה דאלך ולמא אתפק | לה אלספר</p>
<p>כתב אלינא | אנה יתרך מא כאן לנא | תחת איד תמאם בן | זרבי</p>
<p>פכתבנא אליה | אעני תמאם אן | יחמל אלינא אללאך | אלי אלמהדיה</p>
<p>קבל | אלשתא פלם יצל | אלינא גואב אלי וצל | אלינא אבו אלפצל |</p>
<p>בן גנוני ערפני | אן חיים תרך לנא | אלמכזן אלדי פיה אל |</p>
<p>לאך תחת איד | יהודה בן אלאנדלסי | ואנה ליס יתק לה | .]. .יל נש[. .</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00023-00018/canvas/2">
                    
                    
                    
                        <h3>verso</h3>
                    
                        <ol>
<li>תרכה תחת איד יהודה מע עלמה בחאלה וצעובה כרוג מא תחת אידה וקד כתבת אלי תמאם וכאלה</li>
<li>ווגהתהא וכתבת אלי יהודה איצא עדה כתב וסאלתהם לעל יוגהו אלי מנה עדל פי אבאנה מרסו</li>
<li>לעל נחללה קבל וצול אלמראכב וסערה ענדנא כד דינ אלקנט ואלכתאן יח דינ קנט ואלפלפל</li>
<li>מה דינ אלקנטאר ואלבקם בעשרין קליל אלטלב וגמיע אלאסקאט כרגת מן אלקיאם וליס יגב יכתב</li>
<li>במא בלגת אליה ובלגנא אן אלניל כאן אלעאם נאקץ ואן גמיע אלבצאיע תכצר מא כלא אלזית וקד</li>
<li>תאכר ענא אלסנה אלמטר אלי וקתנא הדא גיר אנה אלגבאל מטרת וסער אלקמח ג דנא אלקפיז</li>
<li>ואלזית עשרין קפיז בדינ עין ואלבלד אמן האדי בחמד אללה ומנה וסאלת ען אלתורה ואלכתיב אלדי</li>
<li>לך והו ענדנא מחתפץ ביה וכאנת לך ה חבוב מרגאן קצב וגהתהא אליך צחבה בן סהלאן וענדי אן ליס</li>
<li>יצל אליך כתאבי הדא אלי בעד אקלאע אלמראכב פאן וצל אליך קבל אלאקלאע פתשתהד פי אל</li>
<li>וסק פי אלמראכב אלראיגה אול אלנאס אללה תעאלי ילהמך לאסלמהא ואברכהא ותכון כתבך פי</li>
<li>גמיעהא בשרח אלחמל ובשרח מא ישתרא פקט ואן תכון לך כתאבין משרוחה פקט לאן אלעאם אל</li>
<li>מאצי לם נעלמו לך כבר אלי אכר אלוקת ואללה אסל ימדך באלמעונה ולסלם עליך וגמיע מן סאל ענא אל</li>
<li>סלם ואסלך יאכי אן כאן ברהון בן עמי אסמעיל נע חאצר תבלגה סלאמי ותערפה אן אכתה משתאקה</li>
<li>אליה כתיר ולם תרא מנה כתאב מן יום כרוגה ולא רסאלה אלי מא יערפוהא ביה אלנאס פי כתבהם פאן</li>
<li>גאיי אללה תעאלי יכתב סלאמתה ואן כאן מקים פלעל יוגה אליהא שי תנפקה עלי אלצבאיאת אולאד</li>
<li>אכתה ושלום</li>
</ol>
                    
                </div>
            
        </section>
    </body>
</html>
