recto

אני כותב לך, אדוני ורבי, ייתן לך אלוהים אריכות ימים ויתמיד את שלומך ואת אושרך, מאלכסנדריה.
שלומי טוב ואני מאושר, תודה לאל על זאת. אודיעך, ייתן לך אלוהים שלום, ששלחתי
לך עם אבו אלחסן בן כלוף ג' ראשים בדיל וביקשתי ממך כי תואיל לקבלם
ולמוכרם מיד, כפי שיעניק אלוהים. אקווה שאכן כבר עשית זאת בטובך ובחסדך, אל
תילקח ממני ואל אשאר בלעדיך; אבל אם לא מכרת אותם, אדוני, השתדל למוכרם
ותקבל את התמורה אצלך; אינני חייב בעדם בהוצאות, חוץ מדינר שכירות....
הזאת. אבקש ממך כי תקבל בשבילי את התמורה אצלך, בשם אלוהים ! לא קיבלתי ממך
מכתב זה זמן רב מאוד, והלוא זה זלזול נורא, איך אדם שיש לו סחורה בכמות כה
עצומה באלכסנדריה מזלזל עד כדי כך. לא יקרה לך שום נזק אדוני אם
תכתוב מכתב, מה לעשות בשבילך. ביקשתי ממך, אדוני, ישמרך (אלוהים) ויראני ....
כי תואיל לעשות עמרי חסר ולייחד לי תשומת לב ותקנה לי בטובך את ארגז
העורות, ותשפר(?) אותם ותשים אותם על הארגז, אבל קודם תכתוב: ללנג'ו
אריזה של חסון אבן יצחק, פרטי', ותשים עליהם(?) את העורות. הואילה
לשולחם לי עם כל 'כיטייה' שיזמן אלוהים, בטרם יתפוס אותי
החורף, ושלם בשבילי משלך בעד 'דאר מאנכ' וחוף רשיד.
ושלח לי את התעודות בידי בעלי ה'עשארי'; אקווה שכך עשית
וכי הם יגיעו אלי עם ה'כיטייה'. התעכבתי באלכסנדריה אך ורק
כדי לראותם, זאת לידיעתך ; אבל אם לא שלחת אותם, חי אלוהים, אדוני, ברגע
שתקרא את מכתבי אולי תתפוס שם את סעאדה, או מי שייתן אלוהים בלבך,
והשתדל לשולחם. בשם אלוהים ! בעניין קנייה זאת אהיה נא אצלך ראש וראשון,
ומוכרח אתה לעשות זאת. חי אלוהים, כל יום אני עומד ומצפה ל'כיטייה',
שמא תגיע, יכתבנה אלוהים לשלום ויגן עלי, על כן חייב אתה
לשולחם במהרה. דרישות שלום לך, אדוני; כל צורך בקנייה שיהיה לך
כבדני נא בסיפוקו. כאשר תשלחם, קח נא תעודות מ'דאר מאנכ'
ומרשיד ותשלחן עם בעל ה'כיטייה', כדי שלא יטילו לנו עיקול עליהם כאן,
יכתוב אלוהים את שלומם ויגן עלי. ודרישות שלום לך, אדוני.
מסור לאדוני אבו יחיא דרישות שלום ולכל השואל עלי דרישות שלום. 

verso

לאדוני ורבי אבו זכריא יחיא בן אסמעיל נ"ע
.... אלאנדלסי ז"ל, ייתן לו אלוהים אריכות ימים ויתמיד את שלומו ואת אושרו ; מהמודה לו .... חסון בן יצחק. 
