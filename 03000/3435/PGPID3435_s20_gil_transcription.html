
<html>
    <head>
        <title>Transcription of Letter: T-S 16.179</title>
    </head>
    <body style="max-width: 860px; margin: auto">
        <h1>Transcription of Letter: T-S 16.179</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Universiṭat Tel Aviv, Miśrad ha-biṭaḥon, ha-Hotsaʼah le-or, 1997), vol. 4.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00016-00179/canvas/1">
                    
                    
                    
                        <h3>recto</h3>
                    
                        <ol>
<li>
<p>על שמך</p>
</li>
<li>
<p>כתבת אטאל אללה בקא אכי ושקיק רוחי ועזיז נפסי ואדאם חראסתה וחמאיתה</p>
</li>
<li>
<p>וכפאיתה ונעמאה וחסן עקבאה מן אלמהדיה ליב כלון מן שבט ערפה אללה ברכתה</p>
</li>
<li>
<p>ואלחאל סלאמה ונעמה וללה אלחמד וקד וצל כתאבה באלפרחה אלעטימה ואלמסרה</p>
</li>
<li>
<p>אלכבירה באלמולוד אלמבארכ אלמימון אלמסעוד פכאן ענדנא לדלך פרח כביר</p>
</li>
<li>
<p>ולעב ותהניה ואנא פי כל דלך אבכי אלבכא אלעטים אלדי אפרק אללה ביננא</p>
</li>
<li>
<p>פרקה אלחיאה ולם יזכיני אן אשאהד ביתך וולדך ולא אללה יזכיני אלי אן אקול</p>
</li>
<li>
<p>ראה פניך לא פללתי והנה הראה אותי אלהים גם את זרעך ומא עסי אן אהניך יאכי</p>
</li>
<li>
<p>ואכתר דלך לי אסל אללה [בר] ימן עלי בחיאתך וחיאתה ויגעלה אח לשבעה וגם</p>
</li>
<li>
<p>לשמונה וישד בה עצדך ויקים בה מגדך ויתבת פיך תחת אבותיך</p>
</li>
<li>
<p>יהיו בניך תשיתמו לשרים בכל הארץ ואן יכפיני פיך ופיה מאונה אלעין אל</p>
</li>
<li>
<p>צו ולא יריני פיכמא מכרוהא מא אבקאכמא וקד תקדם כתאבי אליך מע [אל]</p>
</li>
<li>
<p>פיג וארגו אן ילחקה כתאבי הדא לאספאקץ ערפתך וצול כתאב צמח מבשרא</p>
</li>
<li>
<p>לי באלמולוד אלמבארך גיר אני מא אמנת דלך לאן ערפני זכאר ענד וצולה</p>
</li>
<li>
<p>אנהא צביה פלם תטמאן נפסי אלא בכתאבך ואמא אלכף /אל/מבארך אלמסעוד פלם</p>
</li>
<li>
<p>יזול מן ידי איאם כתירה ואנא אכרגה מן כמי כל סאעה ואקבלה ואגעלה עלי עיני</p>
</li>
<li>
<p>וקד וגהתה פי הדא אלאסבוע ללאכת וחלפתהם אן יעידו אלכתאב אלי וכתבת אלי גמיע</p>
</li>
<li>
<p>אלאהל מבשרא לה כי ילד יולד לנו בן נתן לנו ותהי המשרה על שכמו וגו ואמא מא</p>
</li>
<li>
<p>דכרתה יאכי ממא צגרת ממא וקע עלי קלבך מן לאימתי דלך והל ילום אלאנסן אלא מן יחב</p>
</li>
<li>
<p>פמן לי גירך חתי לא אלומך אלם נחלף לך דפעאת אן ליס אנת ענדי כמנזלה</p>
</li>
<li>
<p>אלאך פקט בל כמנזלה אלאך אלצגיר ואלולד אלכביר ואן ינתהי הדא אלטפל</p>
</li>
<li>
<p>אלדי ענדי אלי וסך רגליך ותעדידך עלי מא עמלתה ואן לך מן אלמקדרה אן</p>
</li>
<li>
<p>תכלץ אלמרכב חאשא אללה אן אלום עלי מא קדרה אללה תעאלי גיר אן וקעת</p>
</li>
<li>
<p>לאימתי אן לו כאנת הדה אלבצאעה ללגיר וגרי עליה פיהא הדא אלתעבית</p>
</li>
<li>
<p>אלעטים וכאן לך ענדה שי לקד כאן מן טריק אלמראעאה אן תכתב אליה למא</p>
</li>
<li>
<p>ראית מא גרי עליך פי הדה אלבצאעה תרכת אלדי לי ענדך לוקת אכר ואמא</p>
</li>
<li>
<p>וגעתני נפסי לדלך לא גיר לאן כתבת אליך מא גרי עלי למא וצל כתאבך בהדא חרך</p>
</li>
<li>
<p>מני סאכן ואמא פמא תסוי אלדניא אן וקע ביני ובינך כלאם פכיף עלי כ דינ</p>
</li>
<li>
<p>לא תהם נפסך בהא כם עסי תקע הדה מא צאע לנא באלקירואן והנא יקולו פי</p>
</li>
<li>
<p>אלמתל אדא לם יבק מן זאדך סוי כעכה אטרחהא פי אלבחר אנת ענדי אפצל</p>
</li>
<li>
<p>מן אלדניא ומא פיהא דכרת מא גרי עליך מן אלנפקאת אלכלף עלי אללה</p>
</li>
<li>
<p>ללה אלחמד אלדי כאנת אל[דניא]עאקבה ללכיר אסלה יחרס עליך מא אעטאך</p>
</li>
<li>
<p>דכרת מא טרי עלי קלבך ממא גרי פי אלדי אנפדת ללנגיד אדאם אללה עזה</p>
</li>
<li>
<p>הדא שי מא לך פיה צנע הדה אמור אלבארי ומי יאמר לו מה תעשה דכרת</p>
</li>
<li>
<p>אן אכד אלמסאפרין ויערפו לרבינו נסים סל מא עמלתה וליס הנא סוי אבו</p>
</li>
<li>
<p>הרון והו מא יערף אש אול הדא ולא אכרה אנמא תאכד כטוט אצחאבנא</p>
</li>
<li>
<p>אלדי אוקפתהם עלי אלשי ואשהדתהם עלי סרור בוצול גמיע מא אלי אלנגיד</p>
</li>
<li>
<p>בידך אליה תכתב בדלך ג נסך תתרך נסכה ענדך ותכתב לי נסכתין בעד</p>
</li>
<li>
<p>אן כתבתהא במצר ובאלאסכנדריה אתבתהמא אנא הנא בין ידי רבינו וידכר</p>
</li>
<li>
<p>דלך פי כתאבה אלדי יכתב אליה לאן אועדה אן יכתב אליה כתאב פי הדה אלסנה</p>
</li>
<li>
<p>ואוגה אנא אליה דרג כתאבי נסכה ואמסך ואחדה ענדי פלא תפרט פי דלך</p>
</li>
<li>
<p>וקלת אני קלת לה לא תרכב פי הדא אלמרכב וכאלפני מא לך פי הדא ראחה</p>
</li>
<li>
<p>פי אסתכצאם אלרגל הדא אלדי קצי וקד וצל לאטראבלס וכאתבתה פמא</p>
</li>
<li>
<p>וצל אלי אללאן(!) מנה גואב ערפתה אן וצל אלי כתאב חיים בן עמאר ידכר</p>
</li>
<li>
<p>אן קבץ צבי חסון סתה אעדאל לך [מנהא] ועדל מקסום בקי באלמכזן</p>
</li>
<li>
<p>וגדו עליה בן מוסי פמא ערף אן כאן חסון בן מוסי או יהודה בן מוסי</p>
</li>
<li>
<p>פאעתקל ואנה [רגלא] אעני מולאי אלשיך אבי עבד אללה אעתקל אעדאלה</p>
</li>
<li>
<p>גויב אלי אן תצל אלבראאת והו יאכד עלי אן אכתב נסכתי בראואת מני</p>
</li>
<li>
<p>לה וצמאן אלדרך ענכם ואן תכון קאטעה כאמלה גאיה פבאדרת</p>
</li>
<li>
<p>ללוקת ומצית אלי מקיה באלג כתב לי נסכה גמע פיהא שכר ותנא</p>
</li>
<li>
<p>למולאי אלשיך ובראה וצמאן וכתב לי ג נסך ואשהדת פיהא וגוה</p>
</li>
<li>
<p>אלקירואן ואלמהדיה אלמשהורין ואנפדת מנהא נסכה לאסחק בן בר[הון](?)</p>
</li>
<li>
<p>לאספאקץ ונסכתין מן הנא ווצל סידי אלכהן יוסף בן עלי ננ מן</p>
</li>
<li>
<p>מאזר וערפני בוצול נסכה לסודאן לאני כתבת עליהא אסמה</p>
</li>
<li>
<p>ותרכתה קאל ינפדהא ללמדינה וללאן לם ארא כתאב מן סקליה אלא</p>
</li>
<li>
<p>מא וצלו קום בעהד קריב מן אלמדינה ליס ענדהם כבר ענה(?) בל</p>
</li>
<li>
<p>קאלו אן זכאר כאן בה מרץ תם אפאק אסל אללה יגמע עליך אמן</p>
</li>
<li>
<p>דכרת אן אעדת אלמקרא תאניה ואנהא חצלת לך ואנך בין ידי</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>מולאי אלרב</p>
</li>
<li>
<p>אדאם אללה עזה ותקרא</p>
</li>
<li>
<p>אלמשנה ואלתלמוד</p>
</li>
<li>
<p>קד דכלת עלי קלבי</p>
</li>
<li>
<p>בדלך סרורא עטימא</p>
</li>
<li>
<p>הדא תמאם אקבאלך</p>
</li>
<li>
<p>וסעדך קד ערפת</p>
</li>
<li>
<p>וערפת לגמאעה</p>
</li>
<li>
<p>אצחאבנא אן בכון</p>
</li>
<li>
<p>מולאי אלרב במצר</p>
</li>
<li>
<p>הו תגדיד אל</p>
</li>
<li>
<p>תורה וסאיר</p>
</li>
<li>
<p>אצחאבנא דאעיין</p>
</li>
<li>
<p>לה ואסמה הנא</p>
</li>
<li>
<p>מא [אסל אללה]</p>
</li>
<li>
<p>יתם עליה ואמא</p>
</li>
<li>
<p>רבינו פסר</p>
</li>
<li>
<p>בדלך כתיר</p>
</li>
<li>
<p>והו דאעי לה</p>
</li>
<li>
<p>ולכם אלחאצרין</p>
</li>
<li>
<p>בין ידיה אן</p>
</li>
<li>
<p>יעינכם ויסהל</p>
</li>
<li>
<p>לה כל צעב</p>
</li>
<li>
<p>ויזכיכם אללה</p>
</li>
<li>
<p>כל פצילה</p>
</li>
<li>
<p>וקד אסר</p>
</li>
<li>
<p>במא דכרת</p>
</li>
<li>
<p>אן עאמלת בה</p>
</li>
<li>
<p>אבן אכיה</p>
</li>
<li>
<p>והו שאכר לך</p>
</li>
<li>
<p>דאעי לכמא</p>
</li>
<li>
<p>אסאל אללה יתקבל</p>
</li>
<li>
<p>מני פיך ופי</p>
</li>
<li>
<p>ולדך ואלכט</p>
</li>
<li>
<p>אלערבי לא</p>
</li>
<li>
<p>תפרט פיה</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00016-00179/canvas/2">
                    
                    
                    
                        <h3>verso</h3>
                    
                        <ol>
<li>
<p>כתאבך אן כאן יכרג ענדכם וגהתה אליך ועסי תערפני סער אלמרתב</p>
</li>
<li>
<p>אלוגיה כיף יסוא אעלמתך דלך כצצת ולדי וסידי אגל אלסלם [ו]ולדי</p>
</li>
<li>
<p>אלצגיר וקרת עיני אבי אלברכאת אסל אללה יבארך פיה ויחרסה עלי ועליך</p>
</li>
<li>
<p>אלסלם אחב תבלג מולאי אלשיך אלגליל צהרך אגל אלסלם ותהניה עני</p>
</li>
<li>
<p>באלמולוד אלמבארך אשהדה אללה אפראח פתיאנה אן שא אללה וסאדאתי</p>
</li>
<li>
<p>אצהארך אלסלם אלגזיל וכאלי יכצך באלסלם והו מהניא לך באלמולוד</p>
</li>
<li>
<p>אלמבארך [והו]//יהודה//(?) בסוסה אחב תאכד לה מן מבשר דיך אלדנא ותוגה לה בהא</p>
</li>
<li>
<p>מא ראית וציפך אבי עמראן יקבל אלארץ בין ידיך והו יבלג מולאה</p>
</li>
<li>
<p>ומולאתה אלסלם ויבלג אבן עמה אלסלם אלצביה תבלגכ ותבלג סידת[הא]</p>
</li>
<li>
<p>אלסלם והי תהניכמא גמיעא חרס אללה עליכמא ומא אעטאכמא</p>
</li>
<li>
<p>אללה עגבת מן לאימתך לנסים פי תאכיר כתאבה אליך אנא ביני</p>
</li>
<li>
<p>ובינה סאעתין מן אלנהאר לם יצל אלי כתאבה יסאלני ען אלצביה</p>
</li>
<li>
<p>וקד אנתהי ללמות יכתב אליך אלמקרא אלדי אנסכת לנא נהבת</p>
</li>
<li>
<p>וקד אפתכת בגמלה דרא בעד אן צאעת אלכתיב וכראריס מן</p>
</li>
<li>
<p>מן(!) אלנביאים והי ענד נסים לאנה אפתכהא [ ] ואנא במצר</p>
</li>
<li>
<p>ולי אלנצף פיהא ולכם אלנצף פלעל תכתב רקעה [ ] באלסבעה</p>
</li>
<li>
<p>אלדי לך לעל נפתכהא ויקרא פיהא אבי עמראן [ ] כאן אלדי יסתכדם</p>
</li>
<li>
<p>בה הו באזא תמנהא לאן ליס הנא אחד יקרא [ &nbsp; &nbsp; &nbsp; &nbsp; &nbsp; ] יתמהא ואלמעאגר</p>
</li>
<li>
<p>אלתי וגהת מן סקליה ביד בן גנוני ואמרתה אן יסלמהם ללואלדה נע</p>
</li>
<li>
<p>לם תצל אלא והי מאתת נסלמהם לנסים פקלת לאבי אלפצל [פקלת לה]</p>
</li>
<li>
<p>מא כאן תעטיהם או תשאור אלדי אעטאהם לך פקאל לי מא עטית</p>
</li>
<li>
<p>אלא באשהאד אן טולבת בהם רדהם אלי אעלמתך דלך לתעמל מא ילהמך</p>
</li>
<li>
<p>אללה [אליה] ואן אכתרת אלנביאים נפתכה ונתמה ונוגהה אלי אבי אלברכאת חרסה אללה</p>
</li>
<li>
<p>ונוגהה ומא ענדי מא אכתב אכתר מן אלשוק אלי רויתך גמע אללה ביננא פי אכץ אלמואצע</p>
</li>
<li>
<p>אן שא אללה עז וגל אלכהן סידי אכי יעקב יוסף בן עלי פאסי יכצך באתם אלסלם והו יקול לך</p>
</li>
<li>
<p>לית שערי באי שי אסתחקת מן צדיקך אלתוכיל עליה אנא ראגע אלי מצר נכאצמה</p>
</li>
<li>
<p>תבלג מולאי אלשיך אלגליל סידי אברהם אלסלם וסידי אבי אלסרור ולדה אגל אלסלם תבלג</p>
</li>
<li>
<p>מולאי אלרב אדאם אללה עזה אדאם אללה(!) אכץ אלסלם ומולאי ר נהראי אגל אלסלם</p>
</li>
<li>
<p>ואנא פי חאגתה אסל אללה יעין עלי רצאה ומולאי אלטביב ומולאי אכיה אגל אלסלם</p>
</li>
<li>
<p>ובני עמי ובניהם בכיר בסוסה גיר אן אבן עמי יוסף ירם אלאנתקאל ללמהדיה</p>
</li>
<li>
<p>ובלדנא פיה אמאן לם ירא מתלה קט ואסעארנא אלקמח בדינרין ונצף עין אלקפיז אלזית</p>
</li>
<li>
<p>יב בדינ עין עגבת מן ציקת א[לא]סעאר דינרין אלקפיז ואלי יום לנא ח סנין ארכץ מא</p>
</li>
<li>
<p>אשתרינא אלטעאם בדינרין ונצף וקתנא הדא ואלדי רפע עלי פי גיבתי מן אלנפקה</p>
</li>
<li>
<p>כל שהר י אתמאן קמח בי דנא עין וד אקפזה זית בה דנא //עין// בניף ול דינ אלקפיז [ ]</p>
</li>
<li>
<p>מתלנא יגב אן יצרך פלא אוקפכם אללה ולא אחד מן אלקהלות //עלי// מא וקפנא עלינא ופי</p>
</li>
<li>
<p>הדה אלציפה בלג אלקמח ענדנא סתה דנא אלקפיז ואמא אלקירואן כאליה תאלפה מא פיהא</p>
</li>
<li>
<p>סוי דלת עם הארץ ואלערב בינהם תשתית עטים וכוף אלנאס פי הדה אלסנה עלי</p>
</li>
<li>
<p>ס[ק]ל[יה] מן אלאפרנג לאנהם אעתדו עליהא בעדה עטימה אסל אללה חסן אלעאקבה</p>
</li>
<li>
<p>וקד צהרו [עאם א] פי הדה אלסנה פי גזירה אלאנדלס ואפסדו מן ציאעהא עט[ים]</p>
</li>
<li>
<p>[&nbsp; &nbsp; &nbsp; ] קתלו כלק וודאו גמיע אלבלדאן אלמס להם נטר אללה אלינא ולכל ישראל</p>
</li>
<li>
<p>ואכי וסידי אבי זכריא בן קיומה יבלגך אלסלם ויסלך אן תערף מולאי אלטביב אן אלוכאלה אלתי וגה</p>
</li>
<li>
<p>לם יתבת מן שהדהא סוי ר נהראי לא גיר</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>[ל]אכי וסידי ועדתי אכי זכריא יהודה בן אכיה אלמשתאק אליה לבראט בן משה בן סגמאר</p>
</li>
<li>
<p>משה נע בן סגמאר מסתקרה אלפצטאט אן שא אללה אלנצף מן שבט</p>
</li>
<li>
<p>אטאל אללה בקאה ואתם נעמתה יתפצל סידי אבי יעקב יעטיה ללפיג אלסאיר</p>
</li>
<li>
<p>يصل لابي زكريا يهودا بن موسی بن سغمار ללמשרק</p>
</li>
<li>
<p>الفسطاط ان شاء الله</p>
</li>
</ol>
                    
                </div>
            
        </section>
    </body>
</html>
