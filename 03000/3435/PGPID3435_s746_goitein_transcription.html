
<html>
    <head>
        <title>Transcription of Letter: T-S 16.179</title>
    </head>
    <body style="max-width: 860px; margin: auto">
        <h1>Transcription of Letter: T-S 16.179</h1>

        <p>S. D. Goitein, unpublished editions.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00016-00179/canvas/1">
                    
                    
                    
                        <ol>
<li>על שמך</li>
<li>כתבת אטאל אללה בקא אכי ושקיק רוחי ועזיז נפסי ואדאם חראסתה וחמאיתה</li>
<li>וכפאיתה ונעמאה וחסן עקבאה מן אלמהדיה ליב כלון מן שבט ערפה אללה ברכתה</li>
<li>ואלחאל סלאמה ונעמה וללה אלחמד וקד וצל כתאבה באלפרחה אלעטימה ואלמסרה</li>
<li>אלכבירה באלמולוד אלמבארך אלמימון אלמסעוד פכאן ענדנא לדלך פרח כביר</li>
<li>ולעב ותהניה ואנא פי כל דלך אבכי אלבכא אלעטים אלדי אפרק אללה ביננא</li>
<li>פרקה אלחיאה ולם יזכיני אן אשאהד ביתך וולדך ולעל אללה יזכיני אן אקול</li>
<li>ראה פניך לא פללתי והנה הראה אותי אלהים גם את זרעך ומא עסי אן אהניך יאכי</li>
<li>ואכתר דלך לי אסאל אללה [[אן]] ימן עלי בחיאתך וחיאתה ויגעלה אח לשבעה וגם</li>
<li>לשמונה וישד בה עצדך ויקים בה מגדך ויתבת פיך תחת אבותיך</li>
<li>י'היו בניך תשיתמו לשרים בכל הארץ ואן יכפיני פיך ופי'ה מאונה אלעין אל</li>
<li>סו ולא יריני מנכמא מכרוהא מא אבקאכמא וקד תקדם כתאבי אליך מע אל</li>
<li>פיג וארגו ילחקה כתאבי הדא לאספאקץ ערפתך וצול כתאב צמח מבשרא</li>
<li>לנא באלמולוד אלמבארך בגיר אני מא אמנת דלך לאן ערפני זכאי ענד וצולה</li>
<li>אנהא צביה פלם תטמאן נפסי אלא בכתאבך ואמא אלכף //אל//מבארך אלמסעוד פלם</li>
<li>יזול מן ידי איאם כתירה ואנא אכרגה מן כמי כל סאעה ואקבלה וגעלה עלי עיני</li>
<li>וקד וגהתה פי הדא אלאסבוע ללאכת וחלפתהם אן יעידו אלכתאב אלי וכתבת אלי גמיע</li>
<li>אלאהל מבשרא בה כי ילד יולד לנא בן נתן לנו ותהי המשרה על שכמו וגו ואמא מא</li>
<li>דכרתה יאכי ממא צגרת ממא וקע עלי קלבך מן לאימתי דלך והל ילום אלאים(!) אלא מן יחב</li>
<li>פמן לי גירך חתי לא אלומך אלם נחלף לך דפעאת אן ליס אנת ענדי במנזלה</li>
<li>אללאך פקט בל כמנזלה אלאך אלצגיר ואלולד אלכביר ואן ינתהי הדא אלטפל</li>
<li>אלדי ענתך אלי וסך רגליך ותעדירך עלי מא עמלתה ואן לך מן אלמקדרה אן</li>
<li>תכלץ אלמרכב חאשא אללה אן אלום עלי מא קדרה אללה תעאלי גיר אן וקעת לך</li>
<li>לאימתי אן לו כאנת הדה אלבצאעה ללגיר וגרי עליה פיהא הדא אל תעבית</li>
<li>אלעטים וכאן לך ענדה שי לקד כאן מן טריק אלמראעאה אן תכתב אליה למא</li>
<li>ראית מא גרי עליך פי הדה אלבצאעה תרכת אלדי לי ענדך לוקת אכר ואמא</li>
<li>וגעתני נפסי לדלך לא גיר לאן כתבת אליך מא גרי עלי למא וצל כתאבך בהדא חרך</li>
<li>מני סאכן ואמא פמא תסוי אלדניא אן יקע ביני ובינך כלאם פכיף עלי כ דינאר</li>
<li>לא תהם נפסך בהא כם עסי תקע הדה מא צאע לנא באלקירואן והנא יקולו פי</li>
<li>אלמתל אדא לם יבק מן זאדך סוי כעבה אטרחהא פי אלבחר אנת ענדי אפצל</li>
<li>מן אלדניא ומא פיהא דכרת מא גרי עליך מן אלנפקאת אלכלף עלי אללה</li>
<li>ללה אלחמד אלדי כאנת אלדניא עאקבה ללכיר אסאלה יחרס עליך מא אעטאך</li>
<li>דכרת מא טרי עלי קלבך ממא גרי פי אלדי אנפדת ללנגיד אדאם אללה עזה</li>
<li>הדא שי מא לך פיה צנע הדא אמור אלבארי ומי יאמר לו מה תעשה דכרת</li>
<li>אן אכתת אלמסאפרין ויערפו לריבנו נסים זל מא עמלתה וליס הנא סוי אבו</li>
<li>הרון והו מא יערף אש אול הדה ולא אכרה אנמא תאכד כטוט אצחאבנא</li>
<li>אלדי אוקפתהם עלי אלשי ואשהדתהם עלי סרור בוצול גמיע מא אלי אלנגיד</li>
<li>בידך אליה תכתב בדלך ג נסך תתרך נסכה ענדך ותכתב אלי נסכתין בעד</li>
<li>אן כתבתהא במצר ובאלאסכנדריה אתבתהמא אנא הנא בין ידי רבינו וידכר</li>
<li>דלך פי כתאבה אלדי יכתב אליה לאן אועדה אן יכתב אלי'ה כתאב פי הדה אלסנה</li>
<li>ואוגה אנא אליה דרג כתאבי נסכה ואמסך אלאכרה ענדי פלא תפרט פי דלך</li>
<li>וקלת אני קלת לה לא תרכב פי הדא אלמרכב וכאלפך מא לך פי הדא ראחה</li>
<li>פשהד כצאם אלרגל הדא אלדי קצי וקד וצל לאטראבלס וכאתבנאה פמא</li>
<li>וצל אלי אלאן מנה גואב ערפתך אן וצל אלי כתאב חיים בן עמאר ידכר</li>
<li>אן קבץ אלצבי חסון סתה אעדאל לך [[מנהא]] ועדל מקסום בקי באלמכזן</li>
<li>וגדו עליה בן מוסי פמא ערף אן כאן חסון בן מוסי פמא או יהודה בן מוסי</li>
<li>פאעתקאלי ואנה [[רגלי]] אעני מולאי אלשיך אבו עבדאללה אעתקל אעדאל</li>
<li>גויב אלי אן תצל אלבראאת והו יאכד עלי אן אכתב נסכתין בראואת מני</li>
<li>לה וצמאן אלדרך ענך ואן תכון קאטעה כאמלה באיה פבאדרת</li>
<li>ללוקת ומצית אלי פקיה באלג כתב לי נסכה גמע פיהא שכר ותנא</li>
<li>למולאי אלשיך ובראה וצמאן וכתב לי ג נסך ואנא חדתת פיהא וגוה</li>
<li>אלקירואן ואלמהדיה אלמשהורין ונפדת מנהא נסכה לאסחק בן . . . .</li>
<li>לאספאקץ ונסכתין . .הנא ווצל סידי אלכהן יוסף בן עלי נע מן</li>
<li>מאזר וערפני בוצול נסכה לסודאן נאע כת. . . . . . . . . . .</li>
<li>ותרכתה קאל ינפדהא ללמדינה וללאן לם ארא כתאב . . . . . .לא</li>
<li>מא וצלו קום בעהד קריב מן אלמדינה ליס ענדהם . . . . . . .ל</li>
<li>קאלו אן יכאד כאן בה מרץ תם אפאק אסל אללה יגמע עלי . . . . .</li>
<li>דכרת אן אעדת אלמקרא תאניה ואנהא חצלת לך ואנך בין ידי</li>
</ol>
                    
                        <h3>Right margin, diagonal lines written upside down.</h3>
                    
                        <p>מולאי אלרב | אדאם אללה עזה תקרא | אלמשנה ואלתלמוד | קד דכלת עלי קלבי | בדלך</p>
<p>סרורא עטימא | הדא תמאם אקבאלך | וסעדך קד ערפת | וערפת לגמאעה | אצחאבנא אן בכון | מולאי אלרב במצר | הו תגדיד אל | תורה וסאיר אצחאבנא דאיין | לה באסמה הנא</p>
<p>מא . . . . . | יתם עליכם קראה | רבינו פסר | בדלך כתיר והו דאעי לה | ולכם אלחאצרן | בין ידיה מא | יעינכם ויסהל | לכם כל צעב | ויזכיכם אללה | כל פצילה | וקד אסר | במא דכרת | מא עאמלת בה | אבן אכיה | והו שאכר לך | דאעי לכמא | אסאל אללה יתקבל | מנה פיך ופי | ולדך ואלכט | אלערבי לא יפרט פיה | לאן] יסתג[אד</p>
                    
                        <h3>Top margin, diagonal lines written upside down.</h3>
                    
                        <p>א[ | ל[ | ול[ | . [ | או[ | וא[ | . . . [ | צ. [ | . . [ | אס[ | כל[ | סא[ | . . [ | הי[ | . . [</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00016-00179/canvas/2">
                    
                    
                    
                        <h3>Verso.</h3>
                    
                        <ol>
<li>כתאבך אן כאן יכרג ענדכם וגהתה אליך ועסי תערפני סער אלמרתך</li>
<li>אלוגוה כיף יסוא . . .ומ. . . . . כצצת ולדי וסידי אגל אלסלאם ולדי</li>
<li>אלצגיר וקרה עיני אבי אלברכאת אסאל אללה יבארך פיה ויחרסה עלי ועליך</li>
<li>אלסלם ואחב תבלג מולאי אלשיך אלגליל צהרך אגל אלסלם ותהניה עני</li>
<li>באלמולוד אלמבארך אשהדה אללה אפראח פתיאנה אן שא אללה וסאדאתי</li>
<li>אצהארך אלסלם אלגזיל וכאלי יכץ באלסלם והו מהניא לך באלמולוד</li>
<li>אלמבארך //יחיה// והו בסוסה אחב תאכד לה מן מבשר דיך אלדנא ותוגה לה בהא</li>
<li>מ. . . וציבך אבו עמראן יקבל אלארץ בין ידיך והו יבלג מולאה</li>
<li>ומולאתה אלסלם ויבלג אבן עמה אלסלם אלצביה תבלגך ותבלג . . . . . . . . . . . . . . . . . . . . . . . . . . . . . . . . . . . . . . . .</li>
<li>אלסלם והי תהניכמא גמיעא חרס אללה עליכמא . . . . . אעלאכמא</li>
<li>אללה עז.ת . . .מתכל . . .פ. . . . . . . . . . . . .אואביני</li>
<li>ובינה סאעתין וקאל נהאר לם יצל אלס כ. . . .ן י. .ני . . ע. .סקד</li>
<li>וקד אנתהי ללמות יכתב אליך אלמקרא אלדי כאן ביד כאלנא נהבת</li>
<li>וקד אפתכת בגמלה דרא בעד אן צאע[ת אלכתובים וכרארס מן</li>
<li>מן(!) אלנביאים והי ענד נסים לאנה אפתכהא . . . . . . . . ואנא במצר</li>
<li>ולי אלנצף פי'הא ולכם אלנצף פלעל תכתב רקעה . . . . . . . . כל .בעי</li>
<li>. . . לך לעל נפתכהא ויקרא פיה אבו אלברכאת . . . . . כאן אלדי אפתכה</li>
<li>בה הו באזא תמנהא לאן ליס הנא אחד יקראהא . . . ית.הא אל.עאר</li>
<li>אלתי וגהת מן סקליה מע . . . . . . ואמרה אן יסלמהם ללואלדה נע</li>
<li>לם תצל אלא והי מאתת נסלמהם לנסים פקלת . . .אל. . . [[פקלת לה]]</li>
<li>. . . . . תעטיהם או תשאור אלדי אעטאהם לך פקאל לי מא עטית</li>
<li>באשהאד אן טולבת בהם רדהם אלי אעלמתך דלך לתעמל מא ילהמך</li>
<li>אללה] ואן אכתרת אלנביאים נפתכה ו[תמה ונוגהה אלי אבי אלברכאת חרסה אללה</li>
<li>. . . . [מ]א ענדי מא אכתב אכתר מן אלשוק אלי רויתך גמע אללה ביננא פי אכץ אלמואצע וירושלים</li>
<li>. . אללה עז וגל אלכהן סידי אבי יעקב יוסף בן עלי פאסי יכצך באתם אלסלם והו יקול לך</li>
<li>לית שערי באי שי אסתחקת מן צדיקך אלתוכיל עלי האנא ראגע אלי מצר נכאצמה</li>
<li>תבלג מולאי אלשיך אלגליל סידי אברהם אלסלם סידי אבי אלסרור ולדה אגל אלסלם תבלג</li>
<li>מולאי אלרב אדאם אללה עזה [[אדאם אללה]] אפצל אלסלם ומולאי נהראי אגל אלסלם</li>
<li>ואנא פי חאגתה אסאל אללה יעין עלי רצאה ומולאי אלטביב ומולאי אכיה אגל אלסלם</li>
<li>ובני עמי ובנגהם בכיר בסוסה גיר אן אבן עמי יוסף זרם אלאנתקאל ללמהדיה</li>
<li>ובלדנא פיה אמאן לם ירא מתלה קט ואסעארנא אלקמח בדינרין ונצף עין אלקפיז אלזית</li>
<li>יב בדינ עין עגבת מן ציקה [אל]סער דינרין אלקפיז ואלייום(!) לנא ח סנין ארכץ מא</li>
<li>אשתרינא אלטעאם בדינרין ונצף וקתנא הדא ואלדי רפע עלי פי גיבתי מן אלנפקה</li>
<li>כל שהר י אתמאן קמח בי דנא עין וד אקפזה זית בה דנא //עין// בניף ול דינ אלקפיז</li>
<li>מתלנא יגב אן יצרך פלא אוקפכם אללה ולא אכר מן אלקהלות עלי מא וקפנא עליה ופי</li>
<li>הדה אלציפה בלג אלקמח ענדנא סתה דנא אלקפיז ואמא אלקירואן כאליה תאלפה מא פיהא</li>
<li>סוי דלת עם הארץ ואלערב בינהם תשתית עטים וכוף אלנאס פי הדה אלסנה עלי</li>
<li>סקליה //מן// אלכרוג לאנהם אעתדו עלי'הם בעדה עטימה אסאל אללה חסן אלעאקבה</li>
<li>ואד.| נצרו [[עאמא]] פי הדה אלסנה פי גזירה אלאנדלס ואפנאן מן ציאעהא עט[ים</li>
<li>. . .ל. .ל. וודאו גמיע אלבלדאן אלמס להם נטר אללה אלינא ולכל ישראל</li>
<li>יאכי וסידי אבי זכריא בן קיומא יבלגכם אלסלם ויסלך אן תערף מולאי אלטביב אן אלוכאלה אלתי וגה</li>
<li>לה יתבת מן שהד . . סוי רנהר. ולא גיר</li>
</ol>
                    
                        <h3>Bottom margin, straight lines written upside down. Address.
}</h3>
                    
                        <p>אכי וסידי ועדתי אבי זכריא יהודה בן אכיה אלמשתאק אליה לבראט בן משה</p>
<p>משה נע בן סגמאר</p>
<p>אטאל אללה בקאה ואתם נעמאה מסתקרה אלפצטאט אן שא אללה לל. . . . . . . .</p>
<p>יתפצל סידי אבי יעקב יעטיה ללפיג אלסאיר</p>
<p>משרק</p>
                    
                </div>
            
        </section>
    </body>
</html>
