
<html>
    <head>
        <title>Transcription of Letter: T-S 20.174</title>
    </head>
    <body style="max-width: 860px; margin: auto">
        <h1>Transcription of Letter: T-S 20.174</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00020-00174/canvas/2">
                    
                    
                    
                        <ol>
<li>. . . . . . . . . . . . . . . . .]ן אעיאן מצר נכשא</li>
<li>אנני אדא בטלת אלצגאר פי מצר מא נציב מתלהם</li>
<li>פי אסכנדריה ואיצא מן גהה אלגאליה אלשאמיה לאן</li>
<li>אלאחואל משושה פי הדא אלוקת לאן גאבי אלגואלי</li>
<li>אלשאמיה קד גא אלינא בכתאב מן ענד אלצלטאן</li>
<li>אלמלך אלכאמל אן יגבי אסאמי אלאשכאץ אל</li>
<li>וזאנין באלשאם ויכתב להם וצולאת פי אלדיואן</li>
<li>אלכאמלי ונחנא אלי אלאן ואמא מא אשאר</li>
<li>מן גהה כאלתי שהד אללה מא דכרתך אלא</li>
<li>בכיר ומא אעתקדה מא דכרתך אלא בכיר</li>
<li>ואמא פקד צאק צדרי אלי זאיד וחצלת לי שד[ה</li>
<li>עצימה ונכסה וכנת כמא תוגהת אלי אלעאפיה</li>
<li>כרגת אלכניס יום אלסבת אגתמע בי אלמולא</li>
<li>אלשיך אלעמיד אבו אלפצל אבן עטא אבן חסן (?)</li>
<li>ופקה אללה תעאלי וסלם עלי וקאל לי בא[ן] א[כי</li>
<li>אלשיך אבו אלברכאת דאמת נעמתה ק[ד כתב</li>
<li>לה כתאב והו יקול באן יסתקצי ען ס[לאמה</li>
<li>זוגתי באנהא פי אהאנה עצימה ענדי פע[לם</li>
<li>אללה לקד עז עלי דלך וחצל לי אלם קלב</li>
<li>שדיד גדא ומרצת כתיר כתיר והדה פאיזה</li>
<li>חצלת מנה יא מולאי ותאג ראסי בחק אללה</li>
<li>איש חצל לה מן אלפאיזה אלעצימה לכונה</li>
<li>סייר ללרגל אלגריב אלכתאב לאן מא לה בהדא</li>
<li>אלאמר חאגה צרוריה ומא חצל מנה לי סוא</li>
<li>אלם קלב לי ומא עלי קלבי לאני אליום בקית</li>
<li>בקית(!) משגול במרצי ומא אנא פיה פנשתהי</li>
<li>אן ינעם עלי כאדמה נעמה שאמלה באן לא</li>
<li>יכאתב אחד מן אלגרבא ואלקרבא בשי מן דלך</li>
<li>אלא אנני נתעגב מנה לאן טלעת דרגתה</li>
<li>ועצמת המתה חתי לא ירצא יכאתבני אנא</li>
<li>ועלי אנני אקל נאכס ואחקר חרפת אדם</li>
<li>ובזוי עם תולעת רמה ותולעה אלכתאב אלדי</li>
<li>כתבה אולא כאן פיה מן אלאנעאם ואלתפצל</li>
<li>מא קד קריתה ואנא מאנעת נפסי מן אלכתב</li>
<li>אן לא נכתב לאחד כתאב חסב אשתגאלי במצרי</li>
<li>פאללה ידכרה באלשלום חיתמא מא(!) כאן ויופקה</li>
<li>ויפתח לה ברזק ויחבס עליה חיאת ולדה ויגמע</li>
<li>שמלנא גמיע פי מכאן ואחד ודאר ואחדה</li>
<li>ונכונו (!) וגוהנא עי בעצנא בעץ ואמא</li>
<li>סת גזאל פהי פי אלף נעמה משתאקה אליך</li>
</ol>
                    
                        <h3>right margin, diagonal, at 45’ to main text</h3>
                    
                        <p>ומתחיילה כאלטיר עליך | ותסאלך אן לא | תקטע | כתבך | עני אנא | וענהא | לאן כתאבך | ענדי</p>
<p>וחק | אלשריעה | מקאמך | ווקת אן | אקראה אקבלה | באלפם | ואשילה | עלי ראסי |</p>
<p>ואדעו אן | יגמע | אללה | שמלנא</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00020-00174/canvas/1">
                    
                    
                    
                        <h3>verso</h3>
                    
                        <ol>
<li>ביני ובינך קריב אלסלאם אלסלאם ואלף מן אלסלאם</li>
<li>ואלאפצאל אלסעאדה ואלתחייה ואלאכראם</li>
<li>עליך ואלרחמה סלאם אללה עליך מא טאר</li>
<li>טאיר או סארה בה אלרכב פי אלבחר ואלבר</li>
<li>ועלי מולאי וסיידי וגאית אמלי אלמולא</li>
<li>אלשיך אלאגל אלראיס אלחכים אלמנעם</li>
<li>אלאך אל[עזיז אלחב]יב אב[ו] אלברכאת תבת</li>
<li>אללה סעאדתה וופקה תופיק אלעארפין בה ואדאם</li>
<li>עליה חיאת ולדה יזכה ויפרה ויחייה יברך</li>
<li>אותו ויפרהו וירבהו יזכהו לתורתו ולחופתו</li>
<li>ואלסלאם עלי אהל ביתה צאנהם אללה בחיאתה</li>
<li>וסת גזאל משתאקה אליה ואלי צגארה והי איצא</li>
<li>תסלם עליהם גמיע וכדלך אלסלאם עלי</li>
<li>. . . . אלמולא אלו[אל]ד אלגליל אלאציל אלכביר</li>
<li>. . אבה אלדהב תאג אלראוס נור אלביתה וסראגהא</li>
<li>אבו אלחסן אחסן אללה אליה וסת אלפכר גאר[י]תה (?)</li>
<li>ובנתה ממלוכתה תסלם עליה ותקבל ידיה</li>
<li>ומולאי אלואלד יסלם עליך ועליה ועלי</li>
<li>אלנגיב אבו אלברכאת וכדלך אכי אלראיס</li>
<li>אלחכים אבו זכרי יסלם עליך וכדלך</li>
<li>ואלדתי איצא תסלם עליכם גמיע</li>
<li>וכדלך ר שמחה איצא יסלם עליך</li>
<li>וכאלתי אלעזיזה וולדהא אבו אלעז</li>
<li>יסלמו עליכם גמיע ואלסלאם</li>
<li>עלי גיראן אלדאר ושלום</li>
<li>ודכרת כאלתי אן מא גאת אלא לסבב ודלך אנהא</li>
<li>קאלת אן אלמולי אלמכין אבו אלפרג דאמת חיאתה</li>
<li>עלי גלאמה אלאצגר קאל להא תרוח בית אלרייס</li>
<li>ובית אלאגלא ותעלעל(??) עלי פי אלדור(?) מן גהת אלבנת</li>
<li>אלעזיזה אלמוופקה ופקהא אללה בחיאת אלמולי</li>
<li>ופקה אללה תעאלי ותעגבת לדלך כון אלמולא</li>
<li>אמרהא באן תפעל הדא אלאמר ומא ערפת</li>
<li>אנא הל הי קאלתה מן ענדהא מחאל או קאל להא</li>
<li>אלמולא ואנא מעאד אללה מא אתהמך פי הדא</li>
<li>אלאמר ואללה יאדן באגתמאענא גמיע פי מכאן</li>
<li>ואחד בפצלה תעאלי ומולאי אלואלד יסלם עלי אלמולי</li>
<li>ומתאלם לאנקטאע כתבה [[נפ]] חצרה אלמולא</li>
<li>מכצוצה באתם אלסלאם כתב אלכאדם</li>
<li>אלאצגר שאכר אלאחסאן ואלאפצאל אצגר</li>
<li>אלממאליך שלמה צעיר וקטן ברבי אליה הדיין סט</li>
<li>אלגואב סרעה סרעה ושלום אמן סלה</li>
<li>. . . . . . . . . . . . . . . ] אמן סלה ישע יקרב</li>
</ol>
                    
                </div>
            
        </section>
    </body>
</html>
