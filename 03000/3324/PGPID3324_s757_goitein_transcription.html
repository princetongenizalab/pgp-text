
<html>
    <head>
        <title>Transcription of Letter: T-S 13J21.12</title>
    </head>
    <body style="max-width: 860px; margin: auto">
        <h1>Transcription of Letter: T-S 13J21.12</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00021-00012/canvas/1">
                    
                    
                    
                        <ol>
<li>ורבע ש . . . אלגמיע [ . . . . . . . . . . . . . . . . . . . . . . . . . . . . . . . . . . . . . . . .</li>
<li>שב סיר . רבעין [ . . . . . . . . . . . . . . . . . . . . . . . . . . . . . . . . . . . . . . . .</li>
<li>אלניל פענד וצול [ . . . . . . . . . . . . . . . . . . . . . . . . . . . . . . ] תביע במא קסם</li>
<li>אללה ואלקנטאר א[ל . . . . . . . . . . . . . . . . . . . . . . ב]עה ואקבץ מן תמנה</li>
<li>כ מתקאל אליך ותתפצל עלי אדא אבעתה אלדי יפצל ען אלעשרין</li>
<li>מתקאל תשתרי תוב מחרר מן אלשיך אלדי עמל אלעתאבי מתאע</li>
<li>אלשיך אבו זכרי יכון תפציל בג מתאקיל ונצף וחואליהא ואן לם</li>
<li>תגדה מעמול פתכלפה עמלה סרעה ותצבגה אכצר פסתק</li>
<li>ותכמדה כמד עאלי ותרסלה סרעה מע אלחצר מתאע אברהם</li>
<li>לאן אלתוב איצא לה והו מחתאג אליה לערסה ולא ילחקך פי דלך</li>
<li>תואני ותתפצל איצא תערף ר יצחק בן ברוך שצ אן אלמתקאלין</li>
<li>אלדי בקית להרון בן אלברגלוני ענדה וקת אן אראד יסאפר לסגלמאסה</li>
<li>דפעתהא לה ענה מן ענדי פתקבצהא מנה בגיר תאכיר ואערפך</li>
<li>אן פי קלבי אלנאר אן קד גמעת דהב ומא צבת מע מן ארסלה</li>
<li>ותלגיני אלצרורה אן ארסל מנה מע דאוד ובאללה ליס יטיב</li>
<li>קלבי עלי דלך ולכן בטח ייי וארסל לך מעה איצא מא תיסר</li>
<li>מן נחאס ואערפך אן אללך לם יבקא עלי אלסוק אלאול אלא מדה</li>
<li>יסירה ומן יום נזול אלכארגי עלי אלסוס צרב ברוחה אלארץ</li>
<li>וקד בקי ענדי מנה ה אעדאל ואמא אלדי אעטית לברוך עאד</li>
<li>לם יקדר יביע מנה שי ואנא חאיר פי אמרה אכתר מן גמיע</li>
<li>אלאמור ואללך גמיעה חצל ענדי פי אלחגרה ובאללה לולא כופי</li>
<li>מן אלדי לך . ענדה גיר אללך מא כנת אמכנה מנה מן וקיה</li>
<li>לכן אכשא ממא קיל לי אן לך ענדה פאללה תעאלי יחסן</li>
<li>אלעאקבה ולא תטן אן בקי לי פי פאס עוק אלא ארא מא</li>
<li>יכון מנה לאן אברהים(!) אכתר מא סאק דרב וסאלתני ען</li>
<li>אלבקם והו יסוא רטל ונצף במתקאל וכנת קד כתבת אליך</li>
<li>כתאב ודכרת אן תם צראף יהודי והו מא יקצר מעי פי</li>
<li>אלקבץ ואלדפע וטלב זוג מיאזין ודסת סנוג ודפע לי תמן</li>
<li>אלגמיע וכתבת אליך כתאב פי קצתהא וכתבנא כתאב</li>
<li>אלי אלמיאזיני פלא ילחקך פיהא תואני ואמא אלורקה</li>
<li>פקד ערפתך בוצולהא דפעאת עדה ומא אחסן אצף לך בעץ</li>
<li>ציק צדרי פי פאס וזאדתני אלמציבה אלעטמא ואלטאמה</li>
<li>אלכברא ופאת רבינו יוסף הרב הגדול רית וצאבני עליה</li>
<li>מא לא אחסן אצף לך בעצה פלו שא אללה וכנת בקית עלי</li>
<li>אלאול לא כאלטתה ואלא ערפתה פאן לם ידכל קלבי קט חצרה אמר מן חצרתה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00021-00012/canvas/2">
                    
                    
                    
                        <h3>Verso.</h3>
                    
                        <ol>
<li>ואערפך אן אלשב אלדי ארסלת לך פיה אעדאל ז גיאד בזאיד</li>
<li>רבע מתקאל פי אלקנטאר ובקיתה מכתלף אלסער וכאן שרא</li>
<li>רכיץ וקבל כרוגה זאד כל קנטאר רבע מתקאל פאן ראית</li>
<li>אן תכלטה או תביע כל שי במפרדה אנת אכבר באלסוק</li>
<li>אלדי תרא ואלטרוף גמיעהא ביעהא לאן כל טרף מנהא</li>
<li>בדרהם וגמלה וזן אלשב אלדי לכאצך(!) מה קנטאר ונצף באלצגיר</li>
<li>אללה תעאלי יסהל ולו גסרת כנת ארסלת לך מנה ק קנטאר</li>
<li>ולכן מא קוי קלבי וכאן אלטאלב עליה כתיר ערפתך גמיע</li>
<li>דלך אנת פי אמאן אללה וחפטה מכצוץ באתם סלאם ותחיה</li>
<li>ואכראם וגמיע מן תחוטה ענאיתך אלסלאם וכתבת</li>
<li>עלי חפז אלכארג ושלמך(!) יגדל אלעשר אלאכיר מן</li>
<li>טבת ואלכתב לא תגפל ענהא ומוצל כתאבי</li>
<li>אליך הו אלשדאד והו כאן חאטר על(!) שד אלשב ויקול לך</li>
<li>אלטיב מן גידה וקד אערתה כרגי אלצגיר פענד וצולה</li>
<li>תאכדה מנה ומע דאוד אכתב אליך כתב בגמיע מא</li>
<li>תחתאג ושלום</li>
</ol>
                    
                </div>
            
        </section>
    </body>
</html>
