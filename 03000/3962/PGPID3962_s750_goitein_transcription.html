
<html>
    <head>
        <title>Transcription of Letter: CUL Add.3343</title>
    </head>
    <body style="max-width: 860px; margin: auto">
        <h1>Transcription of Letter: CUL Add.3343</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-ADD-03343/canvas/1">
                    
                    
                    
                        <ol>
<li>אכיה ומחבה שלמה ברבי אליה הדיין ישקיף עליו בהמון רחמיו</li>
<li>כתאבי אלי אכי וצדיקי אלאך אלעזיז אלאציל אלגליל אלכרים</li>
<li>אלמחתרם אבי אלברכאת אטאל כאלקה בקאה וחפטה ותולאה</li>
<li>ומן חסן אלתופיק אלדאים לא אכלאה וגמע אלשמל בה עלי</li>
<li>כיר ועאפיה אן שא אללה תעאלי וינהי כתרה אלשוק אלי סעד</li>
<li>טלעתה ואלתאסף עלי אלפאית מן מלאחטתה ואלמבאשרה</li>
<li>באלתמלי ואלתחלי בראיתה וסואה אנני בחמד אלבארי</li>
<li>עלי רחמתה וחנתה ית' ש' כמא תוגהת אלי אלעאפיה יודו לי חסדו וגמ</li>
<li>ולם אעוז סוא נטרכם ואלקרב מנכם ואלאיתאר במחבתכם</li>
<li>פהו תע עאלם אלסראריר(!) ואנני קצדת אלמגי פי הדה אלאיאם</li>
<li>קבל אלעיד וגדת אלאחואל משושה פבקית אלי חית יטמאן אלקלב</li>
<li>מן אכבאר אלמלוכה כי היא הפוכה ומלחמותיה ערוכה ומשפחת</li>
<li>האדומי עם הישמעאלי מסוכסכה והקבה יחון על השארית אשר היא בוכה</li>
<li>ומבוכה יקבץ פזורינו יתן בהשקט ובבטחה נפשנו שנ וישב עמי בנוה שלום</li>
<li>במשכנות מבטחים ובמנוחות שאננים ואנא אלי אלאן מראוד נפסי</li>
<li>ללדכול אלי אלבלד נסכן פיהא פאללה יפעל רצאה ואנני משתאק אלי</li>
<li>בנת עמי אסעדהא אללה ואלי זוגה אכי סת אלעלם ופקהא אללה ואלי אלצגירה</li>
<li>געל אללה נגמהא סעיד ווגההא מבארך ומתעגב כונהא אנעאקת אלי</li>
<li>אלאן וחק אלברית מא טלבת אעייד עיד אלפטיר אלא ענדהא חתי</li>
<li>אכדהא ואכרג לאן אלקלוב משתאקה אליהא פאללה יופקהא אין</li>
<li>מא כאנת הי תעלם אן מחבתי להא פי כל וקת מחבה תאבתה</li>
<li>לא תתגיר אצלא ופי חקהא גאיבה כאנת או חאצרה פאללה יסעדהא</li>
<li>ולא יכגלהא אבדא ויגמע אלשמל בהא ואמא אלשיך אלחתן אלגליל</li>
</ol>
                    
                        <h3>right margin, straight lines at 90 degrees to main text</h3>
                    
                        <ol>
<li>הבה אללה בן אלעמאני שמ צו סייר כתאב אלי ענד אכי אלראיס אבו זכרי שצ והו יפתכר</li>
<li>באנה דכל ערוס בנת עמתי ופקהא אללה תעאלי ואן אלנשיא חצר ואן אלמרתבה מליחה וערס</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-ADD-03343/canvas/2">
                    
                    
                    
                        <h3>verso</h3>
                    
                        <ol>
<li>מליח ערפה יא אבי אלברכאת יא אכי אנהא מא תשרפת בה</li>
<li>הו תשרף בהא ובבקיה ביתתהא אלטאהרה אלשריפה מן אגדאדהא</li>
<li>מן אמהא רחמהם אללה תעאלי ומא לי פרגה אן אגאובה ען . . . .ה ולו פתש פי קבילה גמיעהם מא וגד מתלהא אבדא וביתתה. . . . . .א. . . .</li>
<li>אקריה סלאמי באגל סלאם וואלדה ר יהודה החבר החכם והנבון . . . .</li>
<li>ותקרי סלאמי אלי ואלדך ואכיך ועמך ואהל ביתך אלסלאם ואבן עמרו אלשיך</li>
<li>מוסי אפצל אלסלאם ואכי איצא יוסף שמ צו ואכיה נסים . . . . . אללה</li>
<li>ואלי גמיע אהלנא אלשיך אבו סרור וואלדתה וואלדה ובקיה אלאצחאב .אלא. . . . . .מ. . . .</li>
<li>בכם ומולאי ואכי וואלדתי יסלמו עליך וערף סת אלעל.[. . . . . . . . .] זוגתי תסלם</li>
<li>עליהא ומשתקאה אליהא כתיר ושלומך ירבה [. . . . . . . . . . . . . . . . . . . .</li>
<li>ותסלם עלי צהרי אלשיך אלאגל אלאמין אלמכין [. . . . . . . . . . . . . . . . .</li>
<li>ועלי אכיה אלנגיב אבי אלברכאת וואלדה אלשיך [. . . . . . . .ש]מ צו</li>
<li>ותסלם עליהם גאיה אלסלאם ותסלם לי אמראת אלשיך אבי אלפרג</li>
<li>בן אלקאש זל ותסלם עלי זוגהא ועלי אבי אלברכאת אבן עמך</li>
<li>אפצל אלסלאם ועלי אלמולי אלכהן אבי אלמפצל אלחזן שמ צו</li>
<li>אפצל אלסלאם ואולאדה ישמרם צורם ושלומך ירבה</li>
</ol>
                    
                        <h3>bottom margin. Address.
Arabic:</h3>
                    
                        <ol>
<li>נצל אלי אלשער אלמחרוס יסלם אלשיך אבו אלברכאת אליהודי אלחרירי ולד אלשיך אבו אלמנצור אליהודי אלחרירי מן מצר</li>
<li>מן ענד אבו אלברכאת ולד אבו אלפרג יערף באן אלרייס א.אם מו. .ל.</li>
</ol>
                    
                        <h3>{
bottom margin at 180 degrees to main text</h3>
                    
                        <ol>
<li>אלי אלתגר אלמחרוס יסלם ללשיך אלאגל אבי אלברכאת אלחרירי ולד אלשיך אבו מנצור</li>
<li>אלחרירי שמ צו מן מצר מן אבן עמה שלמה ברבי אליה הדיין סט יערף באבן אלרייס זצל</li>
</ol>
                    
                </div>
            
        </section>
    </body>
</html>
