
<html>
    <head>
        <title>Transcription of Letter: T-S 13J20.11</title>
    </head>
    <body style="max-width: 860px; margin: auto">
        <h1>Transcription of Letter: T-S 13J20.11</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00020-00011/canvas/1">
                    
                    
                    
                        <h3>Recto</h3>
                    
                        <ol>
<li>כתאבי אלי מולאי אלכהן אלאגל אטאל אללה בקאה</li>
<li>ואדאם תאיידה ונעמאה ומן חסן אלתופיק לא</li>
<li>אכלאה וכאן לה ומעה ולי וחאפט ונאצר פי גמיע</li>
<li>אמורה אנה ולי דלך ואלקאדר עליה סבחאנה</li>
<li>כאן קד וצלני כתאב מולאי אולא מע אלעשר רקוק</li>
<li>והו ילתמס נסך תפסיר אלתורה פאול מא וקפת</li>
<li>עלי אלכתאב עלי יד ר שלמה באדרת באלשגל</li>
<li>ופצלת אלרקוק עלי מא חסן ענדי וכתבת פבלג</li>
<li>אלשגל פי אלעשר רקוק אלי תלת אלתורה וענד</li>
<li>ספר ר שלמה למצר אעלמתה באלאמר וקלת</li>
<li>לה אנא מחתאג אלי רקוק נכמל פיהא אלשגל פקאל</li>
<li>לי חאגה אלכהן ענדי עזיזה אננא אשתרי אלרקוק</li>
<li>מן מצר ואגיבהא מעי תנתקי מנהא חאגתך</li>
<li>וענד וצולה מן מצר גאב אלרקוק פאנתקית</li>
<li>כיארחא ועזמת עלי תכמיל אלשגל ואלתפסיר</li>
<li>יגי עלי קטעתין גזוין בחכם כונה פי אלרקוק</li>
<li>וגפא כטה פאן אכתרת תגליפה פי אלמחלה</li>
<li>מהמא אלמגלף ההנא פתנפד לנא טאקא[ת]</li>
<li>לתגליפהא עלי קטעתין ואן לם ואלא תעלם כ[אדמך</li>
<li>גרצך פיהא ואלשיך אבי אלמרגא ר שלמ[ה . . . . . . . .]</li>
<li>ולא תגפל עני פי אלאגרה לאנני בי [ . . . . . . . . . . . . .]</li>
<li>כתיר כראמה לשגלך לעטם מ[ . . . . . . . . . . . .]</li>
<li>ודכר לי ר שלמה אנה אנפד לך [ . . . . . . . . . . . . . .]</li>
<li>אלחבר בן טריף</li>
</ol>
                    
                        <h3>Recto - right margin</h3>
                    
                        <ol>
<li>קטעתין בקם</li>
<li>וזנהם יד רטל</li>
<li>ואנפד ללשיך</li>
<li>אבו אלעלא [ט]</li>
<li>ארטאל פלפל</li>
<li>ורטלין זנגביל</li>
<li>תעלמנא פי</li>
<li>כתאבך בוצולהם</li>
<li>וקד אנפד ר שלמה</li>
<li>ללשיך אבו לאעלא</li>
<li>צחבה מוצל</li>
<li>הדה</li>
<li>אלאחרף</li>
<li>קרפה ג</li>
<li>ארטאל</li>
<li>גיר רבע</li>
</ol>
                    
                        <h3>Recto - top</h3>
                    
                        <ol>
<li>ווזן דרהמין</li>
<li>ונצף זבדה</li>
<li>וכאן ר שלמה</li>
<li>קד כתב יסאל</li>
<li>אלשיך אבי אלעלא</li>
<li>אן ישתרי לה</li>
<li>עשר</li>
<li>מואגיר</li>
<li>או טו מע אלדי</li>
<li>ענדה פתתפצל</li>
<li>תעלמנא</li>
<li>אן</li>
<li>כאנת</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00020-00011/canvas/2">
                    
                    
                    
                        <h3>Verso</h3>
                    
                        <ol>
<li>קד חצלת לאנה מעול יסוי פיהא קליל [ . . . . . . . . . . .</li>
<li>הו או ירסל רסולה ואלדי יכמל מן אלד[י . . . . . . . . . . .</li>
<li>פאן סהל עליך אן תנפד אלאגרה ואלא פתכ[ . . . . . . . .</li>
<li>שיך אבי אלמרגא במא תכתאר פהו ידפע מן ענ[דה</li>
<li>וקד כנת אעלמתך פי אלכתאב אלאול אן אלאגרה ת[ . . . .</li>
<li>דנאניר לאן כתאבה הדא אלתפסיר פהו מתל כתאבה</li>
<li>מצחף ליס יעוז אלא אלנקט ולמוצעך ענדי תרכת</li>
<li>מן דלך נצף דינר וכנת קד אנפדת לי עלי יד ר שלמה</li>
<li>נצף דינר יתבקין דינרין פלא תוכרהא עני [[תכץ]]</li>
<li>או כתאבך לר שלמה באן ידפעהא ענך ויציפהא</li>
<li>אלי תמן אלרקוק פכיף לה בחאגה וכדמה לך והו שאכר</li>
<li>נאשר כתיר לחצרתך וללשיך אבי אלעלא תכץ נפסך</li>
<li>באלסלאם ואלשיך אבי אלעלא אלסלאם ואלמעלם</li>
<li>אלסלאם ומואליי אלסאדה אלפתיאן יבורכו מן השמים</li>
<li>אלסלאם ונשתהי מטאעדתכם גמיע פי תחציל אלמואגיר</li>
<li>ואן אתפק לכם איצא מנאפח תחצלוהם ותעלמונא</li>
<li>בחצולהם פי כתאב צחבה הדא אלגוי מוצל הדה אלאחרף או</li>
<li>מע מן יסהל ואן חצרה לכם חאגה תבעתוהא מע אלגוי</li>
<li>פהו תקה ושלום</li>
</ol>
                    
                        <h3>Verso - bottom margin, in another hand</h3>
                    
                        <p>וקד ש . . . עאן . .</p>
                    
                        <h3>Verso - address</h3>
                    
                        <p>יצל הדא אלכתאב אלי מולאי אלשיך אבי אלבשר מחבך</p>
<p>כגק מר ור מבשר הכהן ביר סלמאן נע זכאי ביר</p>
<p>אלצאמן בבאב נכו . . בן אלעטאל</p>
                    
                        <h3>Verso - address (in the second hand)</h3>
                    
                        <p>יצל הדא אלכתאב אלי מולאי אלשיך אבו</p>
<p>אלבשר מע ר מבורך בר ששלמה(!)</p>
<p>ש[ . . . . . . . . ]א</p>
                    
                </div>
            
        </section>
    </body>
</html>
