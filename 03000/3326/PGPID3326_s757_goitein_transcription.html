
<html>
    <head>
        <title>Transcription of Letter: T-S 13J21.14</title>
    </head>
    <body style="max-width: 860px; margin: auto">
        <h1>Transcription of Letter: T-S 13J21.14</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00021-00014/canvas/1">
                    
                    
                    
                        <h3>Recto.</h3>
                    
                        <ol>
<li>בשמך רחמנה</li>
<li>וצל כתאב חצרה מולאי אלואלד אלאגל אטאל אללה בקאהא</li>
<li>ואדאם תאיידהא ועלאהא וסמוהא וסנאהא ותמכינהא</li>
<li>וכבת אעדאהא ווקפת עליה פאבתהגת שהד אללה</li>
<li>במא והבה גל אסמה לכם מן חסן אלעאקבה ואלעאפיה</li>
<li>אדאמהא אללה לכם וגעלני פדאכם מן כל סו פאמא</li>
<li>מא דכרתה מן חאל אלחואיג פקד וצלת אלמרתבה כאמלה</li>
<li>ולם תצל אלסתר ודכר אלרסול אנה קאל אן אלרזמה</li>
<li>כבירה ואנך שלת מנהא קסמה וקד שגל קלבי דלך</li>
<li>פאללה אללה תבאדר באעלאמי דלך ואמא גיר דלך</li>
<li>פקד שנעו אן קד כלע עלי אלחצרה אלמכדומה</li>
<li>לילה אלכמיס אלמאצי ואנהא תוגהת ללספר</li>
<li>ואסבתת פי קליוב ואללה תעלי דכרה יחקקה</li>
<li>ויקצי פיה לה ולנא באלכיר ואלכירה ואן כאן דלך</li>
<li>כדלך פתאכדהם ותכרג אלי ענדי אבל שוקי</li>
<li>מנהם ולו יום ואחד ואן סהלת לך מעישה ואלא פמא</li>
<li>אקדרך עלי אלדכול ולעל תצלח אלמכאן כמא כנת תכון</li>
<li>עזמת עליה תגעל אלבאב עלי אלקאעה חתי</li>
<li>אלחואיג פי אמן ואמא אלדי אנפדתה צחבה</li>
<li>אלשיך אבו סעד פמא אעלמתני בוצולה וזכרי</li>
<li>אלי אלאן פי אלאסכנדריה לאני סמעת אן בן</li>
<li>אלחכים דכל אליה ואצנה אנפד מעה שי וקעד</li>
</ol>
                    
                        <h3>Right margin, diagonal lines written upside down.</h3>
                    
                        <p>| ונחן כמא | תותר סאלמין | וקד עלם אללה | ואנת תעלם | אן קד קטעת | קלבי עלי בנת | עמתי ועמתי | ואנת תערף | קצר ידי | ולו כנת ענדהם | לקד כנת ארב{י} | אלאטפאל | ולא חילה | וקד עאדת | אלכבירה | אלי ענדי | ולא תסל | מא נקאסי | מן כלקהא | חצרתך | מכצוצה | באתם | סלם ועלי | מן תחוטה | ענאיתך | אלסלאם</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00021-00014/canvas/2">
                    
                    
                    
                        <h3>Verso, along with Arabic jottings.</h3>
                    
                        <ol>
<li>עבדהא ולדה[א]</li>
<li>יקיהא כל סו</li>
</ol>
                    
                </div>
            
        </section>
    </body>
</html>
