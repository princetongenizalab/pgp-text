
<html>
    <head>
        <title>Transcription of Letter: T-S 10J6.5</title>
    </head>
    <body style="max-width: 860px; margin: auto">
        <h1>Transcription of Letter: T-S 10J6.5</h1>

        <p>Miriam Frenkel, <em>The Compassionate and Benevolent: The Leading Elite in the Jewish Community of Alexandria in the Middle Ages‎</em> (in Hebrew) (Jerusalem: Ben-Zvi Institute for the Study of Jewish Communities in the East, 2006).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00006-00005/canvas/1">
                    
                    
                    
                        <h3>Recto</h3>
                    
                        <ol>
<li>בש'</li>
<li>לגברא דכולא ביה נהיר וחכים בר אבהן ובר אוריין דחיל חטאין ומהימן דיינא כרב נחמן</li>
<li>כג"ק מר' ור' ששון החכם והנבון נט' רח' וברכיה וסעדיה בכל אורחותיה בן כג"ק מר' ור' משולם</li>
<li>החסיד בדורו תחת עץ החיים יהיה מדורו עם שבע כתות של צדיקים בגן עדן וצל כתאבהא אדאם</li>
<li>אללה עלאהא וערפתני אגתהאדהא לא עדמתהא ולא כלות מנהא לו דהבת אשרח להא מא</li>
<li>תם עלי פי הדה אלנובה לכל אללסאן וצאק אלמכאן ואזף אלזמאן גיר אנני (אדכל) אדכר מנה</li>
<li>בעץ אצול אלנוב אלתי סבבת עלי הדה אלצרות ודאך אן ענד וצול אלרייס אבו אלפצ'ל אלי אלאסכנדריה</li>
<li>כאן אדא תפרג מן אשגאלה יגי אלי מעלמנא יקול לה אנצר מן פי צביאנך קרא אלמשנה</li>
<li>יגי יקרא עלי פכאן אלמעלם יקול לי ולצבי אכר כנא נקרא עליה ולמא אנתקל אלי תלך אלמנזלה</li>
<li>וכרגנא נחן מן ענד אלמעלם ואנתקל הו אלי מצר ווקע בינה ובין בני נחום תלך אלמחלוקת</li>
<li>וכאן סני אלדולה יעני בבני נחום פאנפד אלי ידכרני במא לה עלי מן חק אלתורה ויסאלני פי</li>
<li>טי דלך מכאתבתה וכאן אלדרעי נאיבה בלאסכנריה וכאן יצעב עליה מכאתבתי ללרייס</li>
<li>וכאן אלרייס יגנב דעתו בטריק עגיבה אדא וצל אליה כתאב נאיבה אלדי הו אלדרעי יהמלה</li>
<li>פכאן אלדרעי יזדאד קנאה ועדאוה לי תם צאר אלרייס יקול ללדרעי כל כתאב יצל אליך מני</li>
<li>אדא טלב פלוני נסכתה לא תמנעה פתצ'עפת אלעדאוה וקד ראם אלדרעי דפעאת יתלפני</li>
<li>ולא נתנו אלהים להרע לי וגרי אמר יטול שרחה ולמא אתפק לי הדא אלחכם פעל פיה מא</li>
<li>ילקאה ולמא עלם אנני מצלום גא וקת כתב אלאברא אשאר עלי כצמי יגדר עלי מאה</li>
<li>דינר אן עאודת טלבה אנצר הדא אלתגאיי פי אלסו תם למא כאן וקת מותה קאל לאהלה</li>
<li>קד צח ענדי אן פלוני אגתמע ברסולי אלדי אנפדתה אלי אלטביב וכתב לה נסכה והו גאי</li>
<li>בהא אליי פאגתמע בה פלוני ואכד מנה אלנסכה ודפע לה גירהא ולמא אסתעמלתהא הי</li>
<li>כאנת סבב תלאפי ואתפק בעד דלך מגי ולד סיידנא אביתר ז"ל אלי אלאסכנדריה וחל עליה</li>
<li>מן אלדרעי כל קביחה פלחקני קנאה וכתבת עליה שטר וגרי לי מנה נובה טוילה קד</li>
<li>שרחתהא פי כתאב אבן איוב והו צחבה כתאבי תקף עליה ועלי אלרקעה אלתי תכץ חצרה</li>
<li>סיידנא יר' הו' הדא אלדי גרי מע אלדרעי באכתצאר והו אלסבב אלאול ואמא אלתאני פאן צל</li>
<li>חזן אלידיד אגתמע בי וקאל לי כם אתרדד אליך פקלת לה שלום פאוקפני כתאב חצרה</li>
<li>אדוננו יחי לעד וקאל לי אנת כאנת ידך מעי פי אלאול ותכון ידך מעי אלסאעה פקלת לה</li>
<li>מא כפא מא גאז לנא מע אלדרעי פקאל אבד ואלזמני בכון ידי מעה וכאן מקתצ'א אל</li>
<li>כתאב פי מא יכץ אלרבע פאגתמענא וכתב אלחזן במא יכץ אלרבע תם דכר אן אלנאס</li>
<li>מסתגיתין מן אלאחכאם ואן אלחבר מא יחצ'ר כניסה לא אתנין ולא כמיס ולא ראש</li>
<li>חדש ולא חנכה ואדא תפרג מן קטע קלף אלערלים ומן דמאיהם געל משפטייִ אלהִים</li>
<li>טפלה {!} ויגי פי אלליל יחכם ויטיל אלגלוס פיכרג אכתר אלנאס בלא צלאה הדא אלדי</li>
<li>כתב אלחזן באתפאקנא אנא והו ולמא עלם בן אלעמאני בדלך אגתמע בי וקאל לי יסרני</li>
<li>מסעדתך {!} ללחזן הדא אלחזן אלמסכין מא יערף בני אלכהן ולמא סמעת מנה הדה</li>
</ol>
                    
                        <h3>Margin</h3>
                    
                        <ol>
<li>אללפצה קלת פי נפסי לא</li>
<li>ִִ באתי אלא לשמוע זאת דִיו וקד שרחת</li>
<li>דלך לחצרה סידנא ירום הודו פי כתב ארגו וצולהא</li>
<li>ולמא אתפק הדא אלחכם פעל פיא מא לו שרחתה לנצרו אל</li>
<li>נאס פרצה אשר כל שומעה תצ[ילנה]</li>
<li>שתי אזניו כאן אלסבב אלאול</li>
<li>מע אלדרעי אלמכאתבה</li>
<li>פעמל מעי אשתי פרצות</li>
<li>ובהא (קלת) קתלת אליום</li>
<li>ומע בן אלעמאני אל</li>
<li>מכאתבה וקד</li>
<li>קאל נגיד {!} זכ'</li>
<li>לב' פי מרתיה</li>
<li>עמלהא</li>
<li>פי אכיה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00006-00005/canvas/2">
                    
                    
                    
                        <h3>Verso</h3>
                    
                        <ol>
<li>חבירי אל תדמו איד לא ידי ולא שברי במות יצחק לשבר והאיצו ופגעו לי כתנין אשר שוכל</li>
<li>ויהיה לי לחבר ואמרו לו יקונן ואקונן ותראו מי במר שיח ידבר לו חצר אלנגיד חתי יעלם נובתי</li>
<li>עלי גליתהא לכאנת נסבתי מנה כנסבתה הו מן אלתנין עלי ראיה וחק המגיד לאדם מה שיחו לקד</li>
<li>ראית מן הדא אלשכץ אמור לא יגוז אעדתהא וקד שרחת גמיעהא פי כראס לא אכרגה אלא ען אדן</li>
<li>אלחצרה ירום הודה תתפצל חצרתה עלי ותקף עלי אלכתאב ואלרקעה אלתי מע אלצבי ואן כאנת חצ'רתהא מתצרפה</li>
<li>פתתפצל עלי באיצאלהם וחי שם ייה' תעה לבבי מרוב כאבי וקטעני אלציאם ואלרס ואלפכר ואלסהר ואלא</li>
<li>לו אנני אקדר עלי אלספר חתי אעוד מצאבי כאן יכון לי בדלך רוחה וכתאבהא אלכרים יצלני במא ינפעל וחאשא הדה</li>
<li>אלאיאם ינבאע פיהא אלשהאדה בד' וגראר נביד בעד אלאקראר בבית// דין // ויקול בית דין קד אנסית אוי לאותה בושה</li>
<li>כצצת חצרתה אתם אלסלאם ור' משה אלסלאם ור' צדקה אלסלאם ושלום כתבת ען שגל סר ופכר וסהר פלא תאכד</li>
<li>עלי חצרתה פדק קאל אלסלף אלצאדק ז"ל אין אדם נתפש על ידי צערו ושלום וכנת למא כתבת עלי אלדרעי אלי</li>
<li>שטר אנה דכר סידנא ז"ל בקית נסכתה ענדי אלי// אל// אן ולמא אנפדתהא מע הדא אלטמא אבן אסחק אלי חצרה</li>
<li>סיידנא יר' הו' מצ'א אלי אצהר אלדרעי וערפהם פשהדו עלי אלאתנין אלואחד שהר אנני גיירת אלוצפה כמא</li>
<li>תקדם אלכלאם ואלאכר שהד אנני כתבת אלרקעה ואתפק ללחאכם מסאעדתי ללחזן כמא תקדם אלכלאם</li>
<li>ויצא העגל הזה ווגד אבן אסחק אלוסילה בית דין נוגע בדבר והו שלוחו מלפנים ואצהאר אלדרעי</li>
<li>כמא סמעו אנני אנפדת אלשטר צעב עליהם פשהדו אלאתנין ווגד ר' אהרן שליח בית דין אלוסילה</li>
<li>אנתפע בדהב ואקִבִל עלי גאה בית דין ווגד דלך לאנני למא קלת לבית דין מא קד אקר קדאמך</li>
<li>ואעתרף בכטה פקאל אנסית ולמא סמע שלוחו מצא צאלח כצומי ואכד דהב ונביד פקלת לבית דין אליס</li>
<li>קאלו אלחכמ' כיון שהוא מ[גיד] שוב א[ינו] חוזר ומגיד פקאל דאך אלאקראר כאן קדאמי וחדי פקלת לה אכתב</li>
<li>לי בדלך פאמתנע לעלמה אן דלך יכדב קולה אנה אנסי העל אלה לא יפקד ייי וביום פקדו יפקד עליו</li>
<li>פתפצ'ל תקף עלי אלכתאב אלדי יכץ אבן איוב ובאטנה הו לסיידנא יר הו ותקף עלי אלרקעה ותנשיהא</li>
<li>פאן תפצ'לת וכאן לך וסילה לעל יקראהא סיידנא יר' הו' ואן וגדת וסילה ללחדית מעה פקד ערפתך אל</li>
<li>אצול ואללה תע' ירזקך מכאפאתך ולא יעדמני בקאך ושלומך יגדל ושלום</li>
</ol>
                    
                        <h3>Address, Upside-Down
Right</h3>
                    
                        <ol>
<li>לכג"ק מר"ור החכם והנבון הירא שמים נט' מן שמיא וגב[רוהי] למ[זליה] ואר[כי] ליומי ושניה</li>
<li>בר' משולם הזקן תנצבה אמונה</li>
<li>אדאם אללה חראסתהא וכבת אעדאהא</li>
</ol>
                    
                        <h3>Left</h3>
                    
                        <ol>
<li>שאכרהא</li>
<li>נתן בר יהודה נ"ע</li>
</ol>
                    
                </div>
            
        </section>
    </body>
</html>
