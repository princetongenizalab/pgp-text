
<html>
    <head>
        <title>Transcription of Letter: T-S 13J15.9</title>
    </head>
    <body style="max-width: 860px; margin: auto">
        <h1>Transcription of Letter: T-S 13J15.9</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00015-00009/canvas/1">
                    
                    
                    
                        <h3>recto</h3>
                    
                        <ol>
<li>בסם אללה אלעטים</li>
<li>כתאבי יא סידי ומולאי אטאל אללה בקאך ואדאם עזך ותאידך וסעאדתך וסלאמתך ונעמתך</li>
<li>מן אלאסכנדריה לג כלון מן אב אקדמה אללה עליך באימן קדום ואלחאל סלאמה</li>
<li>ונעמה בבקאך ואלחמד ללה רב אלעאלמין וצל כתאבך צחבה אסמעיל בן אלבני</li>
<li>ווקפת מנה עלי מצמון סלאמתך אדאמה[א אללה לך ונחמד א]ללה עלי דלך</li>
<li>דכרת וצול כתאבי לך וקד כתבת לך בעדה כתאבין ארגו וצולהא לך דכרת</li>
<li>לך וצול אלשאמי מן מרכב בן אבי עקיל ולמא כאן אול אמס יום</li>
<li>אלאתנין וצלו גמאעה מן אלמראכב מנהום מחמד אלגזאל צאחב</li>
<li>אלקארב אללטיף אלשאמי בעהד כה יום ען טברק וערפונא אן פי</li>
<li>טברק יד מרכב ופי שקה אלוער ד מ[ראכב ס]קליה ופי ראץ תני ז מראכב</li>
<li>מנהא בן אלשארי ובן אלבלדי ומפצל ובן אלאצפאטי ואלגרם ובן אלבר ובן אלעודי</li>
<li>אללה תעאלי יסהל עלי אלגמיע ברחמתה ווצל מעהום רגול כאן</li>
<li>אקלע מן אטרבלס פי קארב מוצק זית אלי ברניק וקע פי בנדריה</li>
<li>דכר ען אלדאר אכבאר כיר ואן בלד אפרקיה בלד ראכי עטים</li>
<li>אלקמח באלקירואן כה תמנה בדינ ואלזית מן נצף דינ ואן קד תרך באל</li>
<li>מהדיה כ מרכב ללוצק ומן אספאקץ ה מראכב ואכבאר אסקליה</li>
<li>אצלח ממא כאנת וענד אלרגול מן אטראבלס אלי בנדריה י איאם</li>
<li>ואלי אסכנדריה כ יום ומא אשוך אן אלמראכב אן שא אללה באלקרב אללה</li>
<li>תעאלי יאתי בהא סאלמה ומא תגדד מן אלאכבאר נכתב לך בה וכיר</li>
<li>יכון אן שא אללה דכרת יא מולאי אן מצית אלי אלשריף ואכרג אלדפתר</li>
<li>וגד פיה אן באע באסם מוסי ואברהים יא רטל חריר ידכל.ך וכדלך</li>
<li>כאן גיד אן אוכד כמס אלחריר אלמדכור קבל יום אלביע</li>
<li>באיאם כתיר ואמא ארדנא נעלם אן כאן ענדה אלתכמיס מתבות</li>
<li>ואמא אן כאן ליס ענדה אלי מא דכרתה פהו ענד חאתם אלגהבד כדלך</li>
<li>וארגו אן קד אנכשף לך דלך מן אלכתב אלדי כתבת בעד אלכתאב</li>
<li>אלאול פאללה אללה יא מולאי</li>
</ol>
                    
                        <h3>right margin, diagonal lines written upside down</h3>
                    
                        <ol>
<li>תכשף דלך&nbsp;</li>
<li>וארגו אן כתבך&nbsp;</li>
<li>באלקרב מע&nbsp;</li>
<li>אלפיוג במא&nbsp;</li>
<li>אסר בה&nbsp;</li>
<li>אן שא אללה&nbsp;</li>
<li>ואמא מא&nbsp;</li>
<li>דכרתה מן&nbsp;</li>
<li>אגתמאעך&nbsp;</li>
<li>מע מולאי&nbsp;</li>
<li>אלשיך&nbsp;</li>
<li>אבי זכרי&nbsp;</li>
<li>אלטביב&nbsp;</li>
<li>אדאם אללה&nbsp;</li>
<li>עזה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00015-00009/canvas/2">
                    
                    
                    
                        <h3>verso</h3>
                    
                        <ol>
<li>ומא אועד בה אללה תעאלי לא יעדמני בקאה פאיאדיה אלדי אערף קדים וחדית</li>
<li>אללה תעאלי לא יכלי מוצעה ומא געלני לם אכתב לה אלי אני ואללה מחתשם</li>
<li>מנה אחבב תעלמה דלך בעד אן תקריה סלאמי ותערפה שוקי לה ולם</li>
<li>תדכר לי וצול אלחצר וארגו אנך קבצתהא וקד דכרו הולאי אן קארב</li>
<li>יסר אלעתאל ראגע ואדא רגע קבצת מאלך פיה אן שא אללה וגמיע אלמראכב</li>
<li>לם ידכר אחד מנהא אלרגוע אללה תעאלי יסהל עלי אלגמיע ברחמתה ואלריח</li>
<li>אלדי כאן ענדנא מן קריב לם יציח ענד אלמראכב מנה שי לאן אלמראכב</li>
<li>אלדי פי כאצתך לם תנתקל מן מוצעהא אללה יסהל ברחמתה קראת עליך</li>
<li>אתם אלסל ומולאי אלשיך אבי אלכיר אדאם אללה עזה אתם אלסל ומולאי אלשיך אבי אסחק</li>
<li>אתם סל וסידי אבי אברהים עיאש אלסלאם</li>
</ol>
                    
                        <h3>bottom margin, parallel lines written upside down, address</h3>
                    
                        <ol>
<li>סידי ומולאי אבי יחיי נהראי בן נסים נע אטאל אללה בקאה שאכרה אברהים בן פראח ננ אסכנדראני&nbsp;</li>
<li>ואדאם עזה ותאידה וסעאדתה וסלאמתה ונעמתה</li>
</ol>
                    
                </div>
            
        </section>
    </body>
</html>
