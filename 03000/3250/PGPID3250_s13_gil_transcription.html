
<html>
    <head>
        <title>Transcription of Letter: T-S 13J15.9</title>
    </head>
    <body style="max-width: 860px; margin: auto">
        <h1>Transcription of Letter: T-S 13J15.9</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00015-00009/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;בסם אללה אלעט'ים</span></li>
<li><span lang="he">כתאבי יאסידי ומולאי אטאל אללה בקאך ואדאם עזך ותאידך וסעאדתך וסלאמתך ונעמתך</span></li>
<li><span lang="he">מן אלאסכנדריה לג' כלון מן אב אקדמה אללה עליך באימן קדום ואלחאל סלאמה</span></li>
<li><span lang="he">ונעמה בבקאך ואלחמד ללה רב אלעאלמין וצל כתאבך צחבה אסמעיל בן אלדני</span></li>
<li><span lang="he">ווקפת מנה עלי מצ'מון סלאמתך אדאמה[א אללה לך ושכרת אללה] עלי דלך</span></li>
<li><span lang="he">דכרת וצול כתאבי אליך וקד כתבת לך בעדה כתאבין ארגו וצולהא אליך דכרת</span></li>
<li><span lang="he">לך וצול אלשאמי מן מרכב בן אבי עקיל ולמא כאן אול אמס יום</span></li>
<li><span lang="he">אלאתנין וצלו גמאעה מן אלמראכב מנהום מחמד אלגזאל צאחב</span></li>
<li><span lang="he">אלקארב אללטיף אלשאמי בעהד כ'ה' יום ען טברק וערפונא אן פי</span></li>
<li><span lang="he">&nbsp;טברק י'ד' מרכב ופי שקה אלוער ד' מ[ראכב סי]קל[יה ו]פי ראץ ת[י]ני ז' מראכב</span></li>
<li><span lang="he">&nbsp;מנהא בן אלשארי ובן אלבלדי ומפצ'ל ובן אלאצפאטי ואלגרם ובן אלבר ובן אלעודי</span></li>
<li><span lang="he">&nbsp;אללה תעאלי יסהל עלי אלגמיע ברחמתה ווצל מעהום רגול כאן</span></li>
<li><span lang="he">&nbsp;אקלע מן אטראבלס פי קארב מוצק זית אלי ברניק וקע פי בנדריה</span></li>
<li><span lang="he">&nbsp;דכר ען אלגרב אכבאר כיר ואן בלד אפרקיה בלד ראכי עט'ים</span></li>
<li><span lang="he">&nbsp;אלקמח באלקירואן כ'ה' תמנה בדי'נ' ואלזית מ[ן נ]צף די'נ' ואן קדמת באל</span></li>
<li><span lang="he">&nbsp;מהדיה כ' מרכב ללוצק ומן אספאקץ ה' מראכב ואכבאר אסקיליה</span></li>
<li><span lang="he">&nbsp;אצלח ממא כאנת בעהד אלרגול מן אטראבלס אלי בנדריה י' איאם</span></li>
<li><span lang="he">&nbsp;ואלי אסכנדריה כ' יום ומא אשוך אן אלמראכב אן שא אללה באלקרב אללה</span></li>
<li><span lang="he">&nbsp;תעאלי יאתי בהא סאלמה ומא תגדד מן אלאכבאר כתבת לך בה וכיר</span></li>
<li><span lang="he">&nbsp;יכון אן שא אללה דכרת יאמולאי אן מצ'ית אלי אלשריף ואכרג אלדפתר</span></li>
<li><span lang="he">&nbsp;וגד פיה אן באע באסם מוסי ואברהים י'ז' רטל חריר י'ו' כלטתך וכדלך</span></li>
<li><span lang="he">&nbsp;כאן גיד אן אוכד כמס אלחריר אלמדכור קבל יום אלביע</span></li>
<li><span lang="he">&nbsp;באיאם כתיר ואמא ארדנא נעלם אן כאן ענדה אלתכמיס מתבות</span></li>
<li><span lang="he">&nbsp;ואמא אן כאן ליס ענדה אלי מא דכרתה פהו ענד חאתם אלגהבד כדלך</span></li>
<li><span lang="he">&nbsp;וארגו אן קד אנכשף לך דלך מן אלכתב אלדי כתבת בעד אלכתאב</span></li>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;אלאול פאללה אללה יאמולאי</span></li>
</ol>
                    
                        <h3>Recto, right margin</h3>
                    
                        <ol>
<li><span lang="he">תכשף דלך</span></li>
<li><span lang="he">וארגן אן כתבך</span></li>
<li><span lang="he">באלקרב מע</span></li>
<li><span lang="he">אלפיוג במא</span></li>
<li><span lang="he">אסר בה</span></li>
<li><span lang="he">אן שא אללה</span></li>
<li><span lang="he">ואמא מא</span></li>
<li><span lang="he">דכרתה מן</span></li>
<li><span lang="he">אגתמאעך</span></li>
<li><span lang="he">&nbsp;מע מולאי</span></li>
<li><span lang="he">&nbsp;אלשיך</span></li>
<li><span lang="he">&nbsp;אבי זכרי</span></li>
<li><span lang="he">&nbsp;אלטביב</span></li>
<li><span lang="he">&nbsp;אדאם אללה</span></li>
<li><span lang="he">&nbsp;עזה</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00015-00009/canvas/2">
                    
                    
                    
                        <h3>Verso, upside down (right side up in original orientation, per Gil)</h3>
                    
                        <ol>
<li><span lang="he">ומא אועד בה אללה תעאלי לא יעדמני בקאה פאיאדיה אלדי אערף קדים וחדית</span></li>
<li><span lang="he">אללה תעאלי לא יכלי מוצ'עה ומא געלני לס אכתב לה אלי אני ואללה מחתשם</span></li>
<li><span lang="he">מנה אחיב תעלמה דלך בעד אן תקריה סלאמי ותערפה שוקי אליה ולם</span></li>
<li><span lang="he">תדכר לי וצול אלחצר וארגו אנך קבצ'תהא ו[אלדי] דכרו הולאי אן קארב</span></li>
<li><span lang="he">יסר אלעתאל ראגע ואדא רגע קבצ'ת מא לך פיה אן שא אללה וגמיע אלמראכב</span></li>
<li><span lang="he">לם ידכר אחד מנהא אלרגוע אללה תעאלי יסהל עלי אלגמיע ברחמתה ואלריח</span></li>
<li><span lang="he">אלדי כאן ענדנא מן קריב לם יציח ענד אלמראכב מנה שי לאן אלמראכב</span></li>
<li><span lang="he">אלדי פי כאצתך לם תנתקל מן מוצ'עהא אללה יסהל ברחמתה קראת עליך</span></li>
<li><span lang="he">אתם סלם ומולאי אלשיך אבו אלכיר אדאם אללה עזה אתם סלם ומולאי אלשיך אבו אסחק</span></li>
<li><span lang="he">&nbsp;אתם סלם וסידי אבו אברהים עיאש אלסלם</span></li>
</ol>
                    
                        <h3>Verso (upside down in original orientation, per Gil)</h3>
                    
                        <ol>
<li><span lang="he">סידי ומולאי אבי יחיי נהראי בן נסים נ'ע' אטאל אללה בקאה&nbsp; &nbsp; &nbsp; &nbsp; &nbsp; &nbsp; שאכרה אברהים בן &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; פראח נג אסכנדראני</span></li>
<li><span lang="he">ואדאם עזה ותאידה וסעאדתה וסלאמתה ונעמאה</span></li>
</ol>
                    
                </div>
            
        </section>
    </body>
</html>
