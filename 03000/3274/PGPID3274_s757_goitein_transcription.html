
<html>
    <head>
        <title>Transcription of Letter: T-S 13J18.15</title>
    </head>
    <body style="max-width: 860px; margin: auto">
        <h1>Transcription of Letter: T-S 13J18.15</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00018-00015/canvas/1">
                    
                    
                    
                        <ol>
<li>בשמ רחמ</li>
<li>שלום רב לאהבי תורתך ואין למו מכשול</li>
<li>לו שרחת לחצרה מולאי אלשיך אלאגל כגק מר ור חלפון הלוי השר והנכבד</li>
<li>הראוי למעלתו בן כגק מר ור יוסף הלוי המעולה גדול הישיבה זל מא ענדי</li>
<li>וגמיע מן ענדי //פי אלבית// מן אלשוק ואלארתיאח אלי נחוה למא //כאן// שיא תסעה אלאידאק</li>
<li>אלי אללה . . . . ואבתהל אן ימן עלינא בגמע אלשמל עלי מא נסר בה</li>
<li>ברחמתה אן שא אללה וקלובנא ענד סת אולאדי וכאן קד סמענא</li>
<li>אנהא כארגה אלי ענדי וסרת בלמא בדלך ועולנא עלי צחתה פולדהא</li>
<li>אם אבו סעד תסאל אללה ותסאלהא אן תנחדר מע מוצל כתאבנא הדא</li>
<li>ולא מן . . . . . . . . מן נטרהא ותקים ענדנא קלילא ובעד דלך אמא</li>
<li>אבו אלחסן ולדהא ואמא ולדי אבו מנצור ירדוהא אלי ענדכם ולא תכלו</li>
<li>ודלהא ישתו עלי נטרהא מא ירצא אללה בהדא ולא אחד מן כלקה</li>
<li>וקד כאן אסאני שכואך לי יא ולדי עלי גיר חק ולעי גיר אלשי ואנא</li>
<li>רגל שיך ובמתלי יותגמל יקול אלעאקל אלמהתדי זוג כאלתי מן אולאד</li>
<li>אלאגלא ועליה קדושה וזקן פיגב יוראעא למדות הרבה ותלמיד ואלדיך</li>
<li>אלא //מא פעלת גמיל// אולא גברתני תשהד עלי אן לך ענדי מצחף ואן קד ערפתה</li>
<li>ודרית //ופהמתה// איש הו ובקית //אנא// אתחצד עלי פעלך דלך בחית מא לו אנה כיס</li>
<li>פיה מאיה דינאר לקד כאן קביח פעלך מעי הדא אלפעל ומא</li>
<li>אסתקמת בדלך חתי אן תנפד לי תקול אחתאג עליה ואתלאהא בי עלי</li>
<li>איש אתלאהא ועלי איש אחתאל //יא ולדי// אי וקת אן אנפדת לי אלמצחף אלי ידי</li>
<li>אנפדת לך אלדי לך ענדי עלי ראסי וע/י/ניה עלי אי שי תסביח ערצי</li>
<li>לא שך אנני קד אעדתך //דאכל . . ר// פלך תלתה סנין תתסול לי פי הדא אלמצחף</li>
<li>אלבארך ואנא אסאלך מע מסעוד אן תסאמחנא בה ותנעם עליה</li>
</ol>
                    
                        <h3>Right margin, diagonal lines written upside down.</h3>
                    
                        <p>ואנת אחיאך אללה תלזנא תלזנא(!) | פמא הדא פעאל אלנאס ולא שי | יורצא בפעלה תם תנפד תתואעדני | באלאשכאץ פלו פעלת //אחד// מא לקית מני | כיר אנא לי ענדך צנד[וק] | סאג לזוגתי ואולאדי בדינארי[ן | צחאח קד עומל | עלינא סיד ח . ל וקאלו | אלסאדה אלמאציון אן | קד אכלת סמאתה | אלדי כאנת כארמתה | וכאדמה אולאדה | בה כבז והדא מ[ . . . ] | אנא מנה בשי ולא | . . . . תמן הדא | אלצנדוק אל[ . . . . . . ] אלא | מן ידך אנת בע[ . . . . . |</p>
                    
                        <h3>Recto - top margin</h3>
                    
                        <ol>
<li>ואנת מחתאג ואליום קד אנעם אללה</li>
<li>עליך ואריד שי אלדי מנך בוכאלה</li>
<li>מן אמהם פלא יצעב עליך אלחק ואלמצחף</li>
<li>מא יציבה אן שא אללה שי ערפתך</li>
<li>גמיע דלך לתתחקקה ושלומך ירב[ה</li>
<li>ותכץ עני נפסך אגל אלסלאם ועלי</li>
<li>אבו סעד אתם אלסלאם [[ועלי]]</li>
<li>מולאי אלכהן אבו יעקוב אבן [</li>
<li>אלדי מא נערף ואנא ואולאדי אלא</li>
<li>ביתה וכדמה וציאפתה אפצל</li>
<li>אלסלאם ועקב שלום</li>
<li>מרחשון שנת</li>
<li>אתנט(?)</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00018-00015/canvas/2">
                    
                    
                    
                        <h3>Verso</h3>
                    
                        <ol>
<li>וקד ארסלנא לאם אבו אלחסן קדחין</li>
<li>סמסם ותלתה רבע כתאן וטו . . . . . . ן</li>
<li>ונאלהא לא יכון גואב כתאבנא אלא ה[דא(?)] ושלום</li>
</ol>
                    
                        <h3>Verso - address</h3>
                    
                        <ol>
<li>حضرة(؟) مولاي الريس ابو سعيد خلف بن مولاي ابو يعقوب يوسف</li>
<li>راس الكل(؟) رحمه الله ورضي عنه . .&nbsp;</li>
<li>اطال الله بقاها وادام عمرها(؟) وعلاها وكبت اعداها</li>
<li>محبه . . . .</li>
<li>ابو ابرهيم(؟) لا عدمه</li>
</ol>
                    
                </div>
            
        </section>
    </body>
</html>
