
<html>
    <head>
        <title>Transcription of Letter: T-S 16.278</title>
    </head>
    <body style="max-width: 860px; margin: auto">
        <h1>Transcription of Letter: T-S 16.278</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00016-00278/canvas/1">
                    
                    
                    
                        <h3>Recto</h3>
                    
                        <ol>
<li>ב[. . . . . . . . . . . . . . . . . . . . . . . . . . .</li>
<li>הנכבד והנורא וממא [תרידי עלמה אנני</li>
<li>אלאן עלי גמלה אלסלאמה ואלעאפיה בעד מקאסאת</li>
<li>אמראץ מכתלפה ואלאם מתלפה לם יתהיא לי</li>
<li>דכרהא פי אלוקת אלחאצר ואעלאמך בהא פי אלכתאב</li>
<li>לאלא אזעג קלבך ואזידה וגל מצאף למא . . .</li>
<li>מן צעפה ועגזה ען חמל שי ממא כלפה ואלדי</li>
<li>אוגב דכרה אלאן לאן יכון כתאבי מקאם חצורי</li>
<li>ואיצא אן אללה תעאלי קד פרג עני מן דלך</li>
<li>ואמא גיר דלך פאן וצלוני כת[בך] אלעזיזה בעד</li>
<li>אנקטאעהא עני אלזמאן אלטוי[ל וכא]ן דלך קטע</li>
<li>קלבי זאיד והי בכט מולאי אלנזר יזכר בטוב</li>
<li>ואיצא בכט אלשיך אבו מנצור שמרו צור</li>
<li>מא אנסאן מכארי ודפעת לה חק תעבה</li>
<li>ופרחת וסררת בהא זאיד קבל פתחהא תם</li>
<li>בקית משגול אלקלב קבל קראתהא כאשיא מן</li>
<li>כבר מזעג חס ושלום וקראתהא ושכרת אללה</li>
<li>עלי סלאמתך ועאפיתך ואן כנת נערף [מא</li>
<li>פי קלבך ובקית משכך מצאף אלי דלך לאלא</li>
<li>יכון קד אכתמת שי מן חאל[ך] תטמין לקלבי</li>
<li>תם וגדת פיהא מן עבא[ראת] קטעת קלבי</li>
<li>ממא אנתי עליה מן אלשוק ואלוחשה ואלאפתראד</li>
<li>ומרץ אלקלב אלדי יוגב מרץ אלגסם אללה יכפיך</li>
<li>ממא לא כאן חאגה לה לאן אללה יעלם אנני</li>
<li>מא אנא ממן יחתאג תחנין ולא תרקיק קלב</li>
<li>בל לו דהבת //אצף// מא ענדי בסבב דלך זאיד ען</li>
<li>חאל לם אקאסי[[.]] מתלה //מד// כלקת ואתצרפת בין</li>
<li>אלנאס לא מן אלציקה אלזאידה אלדי לם אעהדהא</li>
<li>ולא מן אלוחשה ואלוחדה ו[כאן] גמיע מא נמתלה</li>
<li>מערקל חתי אדא אתפק ואבעת שי מא</li>
</ol>
<ol>
<li>יחצל לי הב תפריג כנ/א/ק לאני אכד תמנה</li>
<li>בצאעה אכרי גירה ממא אדא בעתהא</li>
<li>פי אלבלד כאן פיהא כס בל אלפרג אלדי יחצל</li>
<li>כון תחצל בצאעה יתהיא אלספר בהא וביעהא</li>
<li>פי אי מכאן כאן וכל דלך אפעלה</li>
</ol>
                    
                        <h3>Recto, right margin</h3>
                    
                        <p>חרץ | פי אלעגלה ואל | סרעה ואלאשפאק | עלי קלבך ואלכשיה | מן חצול אלאגל |</p>
<p>לאחד מנא והו גאיב | ען צאחבה ואמא מא | תקאסיה רוחי פי | אלגדא וכוני אן |</p>
<p>אחתפלת ואצלחת | שי עלי נאר | מא יחצל מן | אלתעב ואלמשקה | וענד מא יתצור</p>
<p>קדאמי ואריד | אן אמר ידי פיה | אפכר פיך ופי | שקאך ופי | וחדתך ווחדה |</p>
<p>כל מנא אללה | יעלם כיף אכל | וכיף אשרב | וכיף אנאם | וכוני נסאהר | רוחי</p>
<p>לוקת כתיר | זאיד | מן אלליל | ומ[א] יתפק</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00016-00278/canvas/2">
                    
                    
                    
                        <h3>Verso</h3>
                    
                        <ol>
<li>אנאם נומה תם אסתפיק לא אזאל סאהר מע טול</li>
<li>אלליל וחדי פוקת אקול רחמים או שבח או רהט</li>
<li>או צלאה או קינה או מא טלע //עלי// קלבי ואטלב אן</li>
<li>יצבח אלצבאח ואלליל יטול ווקת אכון צעיף מא</li>
<li>פי מא אתכלם אבקא סאכת מפכר אלי אן יסהל</li>
<li>אללה באלצבאח או ארגע אהגע גמצה ופי בעץ</li>
<li>אלאוקאת ענד מא תצגר רוחי מן אלוחדה אמצי</li>
<li>לילה פי אלגמעה אבאת ענד א[בו אס]חק צביך פי</li>
<li>אלמצבגה משתת פי חאל אללה יעל[מה] ואצעב מא</li>
<li>ימד עלי כל לילה סבת ענד מא אסרג אלסראג</li>
<li>ואחט מא יסהלה אללה תעאלי ואפכר פיך פאללה</li>
<li>יעלם מא יחצל לי ואנא אערף באני קד אטלת</li>
<li>בדכר אסבאב כאן אכתצארהא אולא ואמא אלדי</li>
<li>אוגב דלך תעריפך //בעץ// מא אנא עליה כאנך חאצרה</li>
<li>ליכון תסליה כאנני חאצר נתחדת מעך אללה תעאלי</li>
<li>יקרב דלך ואיצא לאערפך מא אנא עליה לאלא</li>
<li>תצני כמא כאן תקולי אנני קא[ע]ד טיב אלעיש</li>
<li>אביע ואשתרי מא עלי קלבי. . מנך בל לו</li>
<li>כנת עלי מתל דלך למא אשגלני ענך ולא הדא</li>
<li>סר במפארקתך ולא אנצבר לי ענך אחד ויאכד</li>
<li>אן אכון פי צדה וגיר דלך אן וצל גוי אער[פה</li>
<li>יקאל לה אבו עלי ודכר לי מגיך אלי מכזנה //מע אבי אלמ// ובכ[אך</li>
<li>ועז עלי דלך וקטע קלבי //כתיר זאיד// פסאלתך באללה ואן כאן</li>
<li>מא נשתהי נקסם עליך אמא צברתי נפסך ולא</li>
<li>תתקלי קלבך //עלי// ואדעי ללכאלק תעאלי פי אן יסהל</li>
<li>אמורי ויקרב אגתמאי(!) בך ול[עד בוצו]לי איש חצרתך</li>
<li>ונדאמתך קלת כוני לם אכרך [. . . .] ומצאף [אלי</li>
<li>דלך קד סהל אלכאלק כתיר מן אמורי ואנא אשר[ף</li>
<li>עלי פרג אן שא אללה ומא ימכנני אחד לך זמאן</li>
<li>בל ישועתו יתברך שמו כהרף עין ולו תכלצת</li>
<li>פי נהאר מא חרצת אני נבקא אלתאני בל</li>
<li>רב מא לו בקי בעץ שי לאודעתה או אכדתה</li>
<li>צחבתי ולא יעאב עלי פי גמיע מא דכרתה</li>
<li>לאני נכתב כל כתאב ואלרסול ואקף עלי ראסי</li>
<li>מצאף אלי מא ענדי מן שגל אלקלב באסבאב</li>
<li>קד דכרת בעצהא ולא יתהיא לי [אן] לאכתר כתב</li>
<li>. . . . . . . . . . . . . . . . . . . . . . . .]. .א.[. .</li>
</ol>
                    
                        <h3>Verso, right margin</h3>
                    
                        <p>מן תחת | ענאיתך | סלאם ואלסלא[ם | ותבלגי סלאמי | לגמיע אצחאבנא | ללדיאן ולכאלאתי |</p>
<p>ולמעאני עלי | שגל קלבה | ולאבו עלי בן | כאלתי ואבי //ללשיך// [מנ]צור | ופצאיל בן</p>
<p>אלגזול[י | ומנגא בן בו [אלופא | ורצי צביך | וטאהר ואם | בו אלבהא ואם |</p>
<p>בו אלעלי ואבו | אלביאן בן אל | אהוב ותגעליה | ישכר אללה | כון לם יכון |</p>
<p>לה שי מע | מעאני עז | עליי ובקיה | מן לם יתהיא | לי דכרה | ושלום |</p>
<p>וענד מא | קראת אלכתאב | בעד פראגה | אללה יעלם | מא צאבני</p>
                    
                </div>
            
        </section>
    </body>
</html>
