
<html>
    <head>
        <title>Transcription of Letter: T-S 13J17.23</title>
    </head>
    <body style="max-width: 860px; margin: auto">
        <h1>Transcription of Letter: T-S 13J17.23</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00017-00023/canvas/1">
                    
                    
                    
                        <ol>
<li>כתאבי אליך יא ולדי וקרה עיני ואלעזיז עלי אטאל [אללה ב]קאך</li>
<li>ואדאם עזך וסעאדתך וסלמאתך ונעמתך ושוק אליך שדיד</li>
<li>גמע אללה ביננא עלי אסר חאל ביננא עלי אסר חאל (!) במנה</li>
<li>וגודה אנה ולי דלך ואלקאדר עליה ואלדי תריד עלמה אן וצלתני אלא[ן</li>
<li>כתבך אלכרימה וקראתהם ופהמת מצמונהם ולם תדכר שי מן</li>
<li>אלשוק אלא וענדי אצעאפה וכאן וצולהם סלך צפר ואנא בטאל אלי אכר</li>
<li>יומנא הדא אלדי הו וצול כתבך לאני שהר אעיאד ובעדה בטאלה אלבלד</li>
<li>ואלאכפאר אלדי תשגל אלקלוב ואלבלד ואקף לא ביע ולא שרא ולמא</li>
<li>אשרפת עלי אלמעישה ומחבה אהל אלבלד פיי גאני פי כתבך ואנת</li>
<li>תקול תצעד סרעה לאנך רמיתנא פי שי עטים פתכלית ען מא</li>
<li>כנת אריד אתוגה אליה ואנא מעול עלי אלטלוע ומא תם אחד</li>
<li>יקדר יכרג לא פי בר ולא פי בחר לאלא יקתל וקתל פי אלכליג</li>
<li>נאס כתיר ואנא אנתטר תם תקים אלטריק ואטלע פלא תפרט</li>
<li>פי אלדכאן ולא פי כל מא ענדך ולא רטל ואחד ולא חאגה אלנאס</li>
<li>יכון עליהם אלמאל אלכביר וידכר חאלהם וואללה עז וגל אן אנאם</li>
<li>אלליל ולא אלנהאר מן שוקי לכם ולאהלי מן דא אלדי ישתהי יפארק</li>
<li>אהלה ויתשתת ויכון גריב ואחב כל מן טאלבך ותקול לה אן סידי</li>
<li>ואצל ודכאנה מלא ומא מאר מנכסר ומא מאר אלא ישתרי</li>
<li>חואיג ויגי לחק אלנאס הדא אלכוף פתוקפו ען אלספר ולו הדת</li>
<li>אלטריק גא סרעה ומן ענדי אעז מנך יא ולדי אנא פדאך מן כל סו</li>
<li>אנא אטלע כמא קלתי לי ואלקא בנפסי ואכון פדאך ואיש</li>
<li>הדא אלאמר אלעטים ואיש עלינא מן אלדין [ . . . . . . . . ] אלעטים</li>
<li>אדא פתח אללה במעישה כאן אלופא סרעה</li>
</ol>
                    
                        <h3>Right margin, perpendicular lines.</h3>
                    
                        <ol>
<li>ואמא קולך ען אלקאעה אליוספייה מא קד אנפדת קלת לך עאיר הלאל פי אלדכוגתין אלזית פאן תגליק אלקאעה ענדה</li>
<li>ויפצל לך ענדה שי אכר ענדך רקעה פיהא גכט (?) בכט אלגאבי ותחאסבה ותאכד מן הלאל בקיה אלדי ללדאר</li>
<li>ויבקא ענד הלאל בקיה אכרה ותקול לי ען כרא אלדאר מא אנת אלסאכן ענדה דרהמין אלפרנאס ודרהם יוסף</li>
</ol>
                    
                        <h3>Top margin, diagonal lines written upside down.</h3>
                    
                        <p>טחינה ביר אבוה | ואבקי חסאב אלדכאן | חתי אגי אחאסבה |</p>
<p>אנא ואנא לו הדת | אלטריק ואמנת טלעת | בגיר תאכיר עלי כל |</p>
<p>וגה כלף הדה אלאחרף | סרעה אן שא אללה | ואדא כלמך אלעריף |</p>
<p>או] גירה תקול לה | מא סידי מעדם</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00017-00023/canvas/2">
                    
                    
                    
                        <h3>Verso.</h3>
                    
                        <ol>
<li>ולא מנכסר מאר יגיב בצאעה ויגי והדה אלאכבאר</li>
<li>אלדי אעאקתה ואלמסאפרין תהדא ויגי ואדא טלעת</li>
<li>בתופיק אללה לו אני אחמל באלקפה אטעמתך אנת וואלדתך ומן ענדי אעז</li>
<li>מנך ומן ואלדתך לא אחיאני אללה אבצר לכם יום וילחק אלנאס אכתר מן</li>
<li>הדא ויפרג אללה ואלנאס יכון עליהם אכתר מן הדא ויפרג אללה ודיננא</li>
<li>מוגוד ומגיי נקדה ומן יום קראת כתאבך יא ולדי געלת עלי רוחי</li>
<li>לא אפטר בנהאר או אגתמע מעכם וטול רוחך אלי מא תאמן</li>
<li>אלנאס פאנא מע מן יגי קריב ואלוציה בואלדתך ואנא אלגאיב</li>
<li>ואנת אלחאצר ולא תרגע תכלם הבה גאבי אלגאליה אל . . . . . . . . .</li>
<li>מא אגי לאן לי ענדה כראה ברבאעי מן עאם עאם אול וכראה</li>
<li>בנצף ד מן עאם אול אדא טלעת אתדברנא פי בעצנא</li>
<li>בעץ ויכון מן אללה אלכיר וכל מא אורד הלאל עלי ידי מן תמן אל[ז]ית</li>
<li>דינאר ודינרין והם מכתובין פי אלרקעה אלדי פי אלטבלה פאן כאן</li>
<li>הלאל אורד שי אכר כליה ותכת{ב}ה פי אלרקעה לה ענדי דבוגתין</li>
<li>לנא ענד הלאל דבוגתין עאירה וחאסבה ואן כאן אורד לה שי אתבתה פי</li>
<li>אלרקעה מתאעת אלתלתה דנאניר ואבצר אלרקעה באלקבץ אמא תכון פי</li>
<li>אלטבלה או ענד הלאל ותקול לה סידי טאלע קריב לך ענדה גיר דבוגה</li>
<li>ודבוגה מפרדה דפע לך ד ודינרין מא לך ענדה גיר גדא תחאסב הלאל</li>
<li>ותכליה יופיה ויגלק ענא קראת עליך אלסלאם וזוגתך וואלדתך אפצל אלסלאם</li>
</ol>
                    
                        <h3>Right margin, perpendicular lines.</h3>
                    
                        <p>ואפי ומן תחוטה ענאיתה אלסלאם ואלשיך אבו אלפרג אלכהן שצ ואולאדה ומן תחוט בה</p>
<p>ענאיתה מכצוצין אגל אלסלאם ואפצלה ואלשיך אבו אסחק ואולאדה אלסלאם ואלולד אלגדיד</p>
<p>אלסלאם ושלום יגדל ושמו</p>
                    
                        <h3>Bottom margin, parallel lines written upside down.</h3>
                    
                        <p>ولدي والعزيز علي ابو نصر بن ابو علي بن القصير</p>
<p>&gt;اطال الله بقاه وادام عزه ونعماه زقاق القناديل</p>
<p>والده جعل فداه ولا عدم بقاه</p>
<p>ابو علي بن بركات</p>
                    
                </div>
            
        </section>
    </body>
</html>
