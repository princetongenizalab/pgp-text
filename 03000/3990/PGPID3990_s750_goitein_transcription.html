
<html>
    <head>
        <title>Transcription of Letter: CUL Or.1080 J172</title>
    </head>
    <body style="max-width: 860px; margin: auto">
        <h1>Transcription of Letter: CUL Or.1080 J172</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-OR-01080-J-00172/canvas/1">
                    
                    
                    
                        <ol>
<li>לקי כי. .</li>
<li>ואתה שלום וג</li>
<li>שלום לך ל. וג</li>
<li>כי השם יהיה וג</li>
<li>סלאם אללה תע וברכאתה ואופא תחיאתה עלי אלמולא אל</li>
<li>גליל אלמוופק אלסעיד כהר שלום סט אדאם אללה בקאה</li>
<li>וחרסה ותולאה ומן חסן אלתופיק לא אכלאה ויגמע אל</li>
<li>שמל בראיאה פי ירושלים בקרוב ואן מן פצל אלמכדום אן</li>
<li>יכון נצרך עלי אלאולאד ולא תמכן צדקה אן יביע שי</li>
<li>מן אלחואיג אלא יכלי אלגמיע לליתומים לאן באכאף</li>
<li>אן יביע אלגמיע ויבקי אליתומים מפלסין מן שי</li>
<li>אמהם ואיצא לא תמכנה אן יביע שי מן אלנחאס</li>
<li>וחואיג אלברכה לאן אלגמיע לליתומים והדא חאגת</li>
<li>אלממ ולא תקטע כתבך עני חתי אבקא אערף איש</li>
<li>חאל אלאולאד ואן אלמכדו תבין עווץ אלממ ויכון</li>
<li>נטרך עליהם חתי אבצר איש יכון עמלי ואן ואצל</li>
<li>לרבקה שמלה חריר ולהארון קבע ועמאמה ויבעת</li>
<li>אללה אן עלי אלפסח ארסל להם איש מא סכר אללה תע</li>
<li>ואיש מא עמלת מעהם הו מע אללה ויא אסתר איש</li>
<li>מא עמלתי מע רבקה והארון עמלתי מעי בעד אלסלאם</li>
<li>עלי אלמכדו ועלי ולדך ר ישועה ועלי מוסי ועלי סארה ועלי</li>
<li>ולדהא אללה יגעלה ולד אלחיאה ועלי ואלדתך ואלסלאם איצא</li>
<li>עלי רחל בנת אכתי ושלומך יגדל ולעד לא יחדל בחפצך</li>
<li>ובחפץ הפורש שלומך עבדך ו. . .א יהודה ושלום</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-OR-01080-J-00172/canvas/2">
                    
                    
                    
                        <h3>verso</h3>
                    
                        <ol>
<li>ואיצא מן פצלך כלף כאטרך פי אכד אלשטר אלדי</li>
<li>מן גהת אלחכורה אלגזו אלדי ללמרחומה סמעת אנה</li>
<li>ענד יוסף אכוהא כלצה מנה איש לה פיה חאגה כדה</li>
<li>מנה וכליה ענדך ואיצא כדמן צדקה אלשטר אלדי</li>
<li>מעה לאנה דכל עלייא אני אכתב אלכל באסם אל</li>
<li>אולאד חתי כתבת לה שטר אן אלגמיע באסם הארון</li>
<li>ורבקה כד מנה איצא וכליה ענדך ושלום</li>
</ol>
                    
                </div>
            
        </section>
    </body>
</html>
