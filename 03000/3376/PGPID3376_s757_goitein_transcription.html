
<html>
    <head>
        <title>Transcription of Letter: T-S 13J25.18</title>
    </head>
    <body style="max-width: 860px; margin: auto">
        <h1>Transcription of Letter: T-S 13J25.18</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00025-00018/canvas/1">
                    
                    
                    
                        <h3>Recto</h3>
                    
                        <ol>
<li>בסם אללה אלרחמן אלרחים</li>
<li>כתאבי אטאל אללה בקא סאדאתי אלמשאיך אלפצלא ואדאם תאיידהם וסעאדתהם וריאסתהם</li>
<li>מן אלאהואז יום אלגמעה אלתאני עשר מן אלמחרם סנה סבע ועשר וא/ר/בע מאיה ען סלאמה ללה</li>
<li>אלחמד ואלשכר : ואללה יעלם שדה שוקי אליהם אדאם אללה תאידהם ואסל אללה תעאלי אלאגתמא[ע</li>
<li>בבנין קדסה: וצל כתאבהם אדאם אללה תאידהם ווקפת עליה וסרני סלאמ[תהם] וחמדת אללה</li>
<li>תעאלי עלי דלך: וערפת מא תפצלו באנפאד הדה אלרוזמה וארגו אן יצל(!) בעון אללה וחסן תופיקה</li>
<li>פאחסן אללה גזאהם וקד כתרת (!) אנבסאטי אליהם אדאם אללה תאידהם וליכן ליס אנא גריב</li>
<li>מנהם: וקד חמלת עלי ידי סאדאתי אלמשאיך בני זכריא אדאם אללה עזהם ארבע תכות</li>
<li>מנהא תכתין מוכרזאת פי כל ואחד עשרה אתיאב ואלג תכת פיהא דסת כמאל זראוי</li>
<li>ואלד תכת ארבע ראדאת מודהב מורתפע וסאדאתי אדאם אללה תאידהם אערף בהא</li>
<li>מני : ואיצא מוגלדה הם עלי ידהם אעני בני זכריא יחים אל פיהם תוב כז צאחבי מודהב</li>
<li>[[. . .]]וכסי כז מודהב מורתפע צאחבי אבריסמי וארגו אן יצל אליהם אדאם אללה תאידהם</li>
<li>בסלאמה בעון אללה וחסן תופיקה ואדא וצל ידברונה חסב מא ירון אלוגה פיה ויבתעון פיה</li>
<li>שי חסב מא ירון אלוגה: ושגל קלבי בתגריק אלרוזמה ותדברוני חסב מא תרון אלוגה פיה פאן</li>
<li>מאלי ומאלהם שי ואחד וכל מא וצל אליי הו מן כיסהם וקד כתבתם אליי [. .]. . . אלחאנותין פמא</li>
<li>בקי לי פי הדא אלבאב רם: ואנא אעלם אן הדא וגירה הו לכם וליס לשיך אבי טייב אדאם אללה עזה</li>
<li>פיה שי לא פי הדא ולא פי גירה וליכן ראית אן וקע עליה סער לא קדר לה וכאן בעץ אלנאס</li>
<li>טמעו עלי אן יאכדונה בתלך אלקדר ואנא קלת לרסול אן הדא לאבי טייב יחיהו אל להדה(!) אלסבב</li>
<li>ולאן לו עלמת אן יתקל עליהם אדאם אללה תאידהם מא כונת אקול וליכן מן אלשפקה קד קלת חתי</li>
<li>לא ימר בה בהדא וארגו אן יסהל אללה תעאלי וירד הדא אלרסול פאנא אקף מעה בנפסי חתי יסהל</li>
<li>אללה תעאלי ויבאע חסב מא יסהל אללה גל ותעאלא: וכאן קבל הדא סאלתהם אדאם אללה תאידהם פי</li>
<li>כתאב עלי אן יתפצלאן ויבתעאן שי מן אלכסוה לעבדהם שי לכרמהם אבקאהם אללה והדא</li>
<li>שרחה תוב דביקי מועלם מורתפע וסרפיג דביקי מא יכון טולה ארבעין דראע בטראחין מוקרן</li>
<li>דיקאק בסקאניף מליחה ואיזאר דיביקי מורתפע יכון .ר. . . . . . . . . עשר תקלה אחדא עשר</li>
<li>פי אחדי עשר וכאן אנפד אלי מן חצרתה וכאן [[. . . .]] פי קפיעתה תוב</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00025-00018/canvas/2">
                    
                    
                    
                        <h3>Verso</h3>
                    
                        <ol>
<li>ואיצא ג דסות קצב אחדהא פסתקי ואלב מופורי ואלג כלוקי ויכון אלמקאנע כבאר</li>
<li>ואיצא מקנעה סומאקי וסרפיג סוסני ומנדיל דביקי [[ומשפ]]ומשפה ואסאלה לא</li>
<li>יקטע כתבה [[ם]] עני מצמן באכבאר סלאמתהם וחואיגהם לאקום בה(!) חסב אלואגב אן שא אללה</li>
</ol>
                    
                        <h3>Verso, address</h3>
                    
                        <ol>
<li>סאדי אלמצאלח אלפצלא אבו אלפצל ואבו יעקוב עבדהם אפראים בן סעיד צאלח בן אפראים</li>
<li>ואבו סהל סהל יוסף ואבו סהל בני אסראיל בן הדר</li>
</ol>
                    
                </div>
            
        </section>
    </body>
</html>
