
<html>
    <head>
        <title>Transcription of Letter: T-S 13J25.18</title>
    </head>
    <body style="max-width: 860px; margin: auto">
        <h1>Transcription of Letter: T-S 13J25.18</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00025-00018/canvas/1">
                    
                    
                    
                        <h3>Recto</h3>
                    
                        <ol>
<li>
<p>בסם אללה אלרחמן אלרחים</p>
</li>
<li>
<p>כתאבי אטאל אללה בקא סאדאתי אלמשאיך אלפצלא ואדאם תאיידהם וסעאדתהם [ו]חראסתהְסְ</p>
</li>
<li>
<p> מן אלאהואז יום אלגמעה אלתאני עשר מן אלמחרם סנה סבע ועשר וא/ר/בע מאיה ען סלאמה וללה</p>
</li>
<li>
<p>אלחמד ואלשכר: ואללה יעלם שדה שוקי אליהם אדאם אללה תאידהם ואסל אללה תעאלי אלאגתמא[ע]</p>
</li>
<li>
<p>בבנין קדסה: וצל כתאבהם אדאם אללה תאידהם ווקפת עליה וסרני סלאמת[ה]ם וחמדת אללה</p>
</li>
<li>
<p>תעאלי עלי דלך: וערפת מא תפצלא באנפאד הדה אלרוזמה ואָרְגְן אן יצל בעון אללה וחסן תופיק[ה]</p>
</li>
<li>
<p>אחסן אללה גזאהם: וקד כתרת אנבסאטי אליהם אדאם אללה תאידהם וליכן ליס אנא גריב</p>
</li>
<li>
<p>מנהם: וקד חמלת עלי ידי סאדאתי אלמשאיך בני זכריא אדאם אללה עזהם ארבע תכות</p>
</li>
<li>
<p>מנהא תכתין מוטרזאת פי כל ואחד עשרה אתיאב ואלג' תכת פיהא דסת כמאל זחלאוי</p>
</li>
<li>
<p>ואלד' תכת ארבע דאראת מודהב מורתפע וסאדאתי אדאם אללה תאידהם אערף בהא</p>
</li>
<li>
<p>מני: ואיצא מוגלדה הם עלי ידהם אעני בני זכריא יחים אל פיהא תוב כז צאחבי מודהב</p>
</li>
<li>
<p>[[ ]]וכסי כז מודהב מורתפע צאחבי אבריסם וארגו אן יצל אליהם אדאם אללה תאיידהם</p>
</li>
<li>
<p>בסלאמה בעון אללה וחסן תופיקה ואדא וצל ידברונה חסב מא יכון אלוגה פיה ויבתעון פיה</p>
</li>
<li>
<p>שי חסב מא יכון אלוגה: ושגל קלבי בתגריק אלרוזמה ותדברונה חסב מא יכון אלוגה פיה פאן</p>
</li>
<li>
<p> מאלי ומאלהם שי ואחד וכל מא יצל אליי הו מן כיסהם: וקד כתבתם אליי ב[...] אלחאנותין פמא</p>
</li>
<li>
<p>כאן לי פי הדא אלבאב רם: ואנא אעלם אן הדא וגירה הו לכם וליס לשיך אבי טייב אדאם אללה עזה</p>
</li>
<li>
<p>פיה שי לא פי הדא ולא פי גירה וליכן ראית אן וקע עליה סער לא קדר לה וכאן בעץ אלנאס</p>
</li>
<li>
<p>טמעו עלי אן יאכדונה בתלך אלקדר ואנא קלת אלרסול אן הדא לאבי טייב יחיהו אל להדא אלסבב</p>
</li>
<li>
<p>ואלאן לו עלמת אן יתקל עליהם אדאם אללה תאידהם מא כונת אקול וליכן מן אלשפקה קד קלת חתי</p>
</li>
<li>
<p> לא ימר בהדא וארגו אן יסהל אללה תעאלי וירד הדא אלרסול פאנא אקף מעה בנפסי חתי יסהל</p>
</li>
<li>
<p>אללה תעאלי ויבאע חסב מא יסהל אללה גל ועאלא: וכאן קבל הדא סאלתהם אדאם אללה תאירהם פי</p>
</li>
<li>
<p>כתאבי עלי אן יתפצלאן ויבתעאן שי מן אלכסוה לעבדהם ושי לכדמהם אבקאהם אללה והרא</p>
</li>
<li>
<p>שרחה תוב דביקי מעלם מוכאבע וסרפיג דביקי מא יכון טולה ארבעין דראע בטראזין מוקרן</p>
</li>
<li>
<p>דוק[        ]יף מליחה ואיזאר דיביקי(!) מורתפע יכון ארתפאע [            ] אַתְנָא עָשָׂר אקלה אחרי עשר</p>
</li>
<li>
<p>פי אחדי עשר וכאן אנפד אלי מן הצרתה וכאן [        ] פקטעתה תוב</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00025-00018/canvas/2">
                    
                    
                    
                        <h3>Verso</h3>
                    
                        <ol>
<li>
<p>ואיצא ג' דסות קצב אחדהא פסתקי ואלב' מתורי ואלג' כלוקי ויכון אלמקאנע כבאר</p>
</li>
<li>
<p>ואיצא מקנעה סומאקי וסרפיג מסני ומנדיל דביקי [[ומשכ]] ומשפה ואסאלה אלא</p>
</li>
<li>
<p>יקטע כתבהם עני מצמן באכבאר סלאמתהם וחואיגהם לאקום בה חסב אלואגב אן שא אללה</p>
</li>
</ol>
                    
                        <h3>Verso, address</h3>
                    
                        <ol>
<li>סאדי אלמצאלח אלפצלא אבו אלפצל ואבו יעקוב עבדהם אפראים בן סעיד צאלח בן אפראים</li>
<li>ואבו סהל סהל יוסף ואבו סהל בני אסראיל בן הדר</li>
</ol>
                    
                </div>
            
        </section>
    </body>
</html>
