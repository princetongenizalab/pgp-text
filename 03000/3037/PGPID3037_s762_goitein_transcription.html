
<html>
    <head>
        <title>Transcription of Letter: T-S 10J6.10</title>
    </head>
    <body style="max-width: 860px; margin: auto">
        <h1>Transcription of Letter: T-S 10J6.10</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00006-00010/canvas/1">
                    
                    
                    
                        <ol>
<li>על שמך</li>
<li>כתאבי אטאל אללה בקא מולאי אלשיך אלגליל אלאתיר ואדאם</li>
<li>סלאמתה וסעאדתה וציאנתה וכפאיתה ורעאיתה וכאן לה</li>
<li>ומעה וליא חאצרא וחאפצא פי גמיע אמורה ען חאל סל[אמה</li>
<li>ונעמה ושוק אליה שדיד קרב אללה אלאגתמאע מעה [בפצ]לה וכרמה</li>
<li>והו עלי מא ישא קדיר אלדי אעלם בה מול[אי אלשי]ך אטאל אללה</li>
<li>בקאה אני קד אנפדת [ל]ה כתאב [ולכן] לם נרא להם גואב</li>
<li>ולא] אדרי שוגל אם קלת [אם] אכתרית פאן כאן קלת אכתרית</li>
<li>פמחמול ואן כאן שוגל ארגו יכון שוגל כיר וקד וצל אלי</li>
<li>אנסאן אסכנדראני וערפני [ . . . . . . ] . פי חדית אלשטאר אלדי</li>
<li>אשתראה מן בן ישעיה פ . . הא עצים מא קבלי מנה חבה אלא</li>
<li>וזן אלשטר פיה אן ברי לנא פי לך לה מן דוני ואן מא לי פיה שי</li>
<li>ובהדא אשהדת אנא עלי רוחי אן מא לי פיה שי ואנא אסל</li>
<li>תפצל מולאי אלשיך אן יתעצב מאלי חסב עואידה כמא לם</li>
<li>יזל גמילה אן כאן תעלם אן לליהוד תם חק תאבת תנפד</li>
<li>תערפני לאן גבנה קתלני וקד טרא בבאלי שי אשאורך פיה</li>
<li>ויכון מכתום מנך אלי מן יקראה עליך אן כאן ברכאת בן</li>
<li>סעאדה פיה מרוה אדא געלת לה פיה נשב שרכה לא</li>
<li>יזאריה או אבו אלפרג הבא פתריד הדא אלשי פי פכרך ותערפני</li>
<li>מא יצח פיה ענדך לאן גבנה מא אודעני אצבר ענה</li>
<li>ואנת כנת אלסבב פי הדא פאללה לא יואכדה פמא געלני לם</li>
<li>אטלע בחרדי כמא אנא אלא אכאף אלא ידין דיני ואהלך אנא</li>
<li>והו פאסלך אן תנפד לי גואב הדא אלכתאב סרעה לאנה</li>
<li>אנפד אלי והו יקולאי פאעל אי צאנע חסב אן מוצעי ומוצעה</li>
<li>ענד אלחבר ואחד חתי טלע אלי הון פקאל אן תם תחאמל</li>
<li>פי אלאחכאם ואנא מא מעי פי הדא כבר ערפתך דלך</li>
<li>פאללה אללה לא תכליני מן גואב אלכתאב סרעה ותכץ רוחך</li>
<li>אלשריפה באפצל אלסלאם ועלי אלשיך אבו אלברכאת ולדך אפצל</li>
<li>אלסלאם ואלשיך אבו אלפרג אפצל אלסלאם ומן תשמלה ענאיתך</li>
<li>אלסלאם וסת חדק [. . . . ושל]ומך ירבה ויגדל לעד</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00006-00010/canvas/2">
                    
                    
                    
                        <h3>Verso. Address.</h3>
                    
                        <ol>
<li>יצל הדא אלכתאב אלי אלשיך אלגליל אבו אלפרג</li>
<li>נסים אטאל אללה בקאה בן אהוב נע</li>
</ol>
<ol>
<li>שאכר תפצלה</li>
<li>מובארך בן יצחק</li>
<li>בן סברי</li>
</ol>
                    
                </div>
            
        </section>
    </body>
</html>
