
<html>
    <head>
        <title>Transcription of Letter: T-S 13J23.14</title>
    </head>
    <body style="max-width: 860px; margin: auto">
        <h1>Transcription of Letter: T-S 13J23.14</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00023-00014/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">אטאל אללה אכי וסידי אלעזיז עלי בקאך וצאנך ורעאך והפט'ך ווקאך ואדאם נעמאך</span></li>
<li><span lang="he">כתאבי אליך ע'ר'ב' צ'ו'ם' כיפור תקבלה אללה מנא ומנך ומן כל יש'ר' באלגפראן ואלרצ'אן</span></li>
<li><span lang="he">ען סלאמה ועאפיה ואחואל מסתויה עלי אפצ'ל עואיד אלבארי גל ועז ואכבר פואידה</span></li>
<li><span lang="he">נחן וסאיר גמאעתנא ולה אלחמד כתירא וכדלך ולדך צדקה סלמה אללה ואלאהל וכל</span></li>
<li><span lang="he">מן כלפתה עלי אפצ'ל מא תעלמה וזאיד ואן ולדך חרסה אללה פי זיאדה ואקבאל כל</span></li>
<li><span lang="he">יום וקד גא מנה רגל כביר תאגר כאזל יטמע לה אן יכ'לפך ויזידך אלגאה [ &nbsp; &nbsp; &nbsp; &nbsp; &nbsp; &nbsp; ]</span></li>
<li><span lang="he">וקד כאן תקדמת כתבי אליך מע אבי יעקוב יוסף בן מטרוח סלמה אללה ושרחת לך פיהא</span></li>
<li><span lang="he">כל מא תחתאג אליה מן אלאמור ומא קד וצל אלי כתאב ואלדה צדקה או [&nbsp; &nbsp; &nbsp; &nbsp; &nbsp; &nbsp; &nbsp; ]</span></li>
<li><span lang="he">אבנה אבו אלכיר סלמה אללה וקד תכלמת עלי דלך ואנסכת אלקצה וסאלת [&nbsp; &nbsp; &nbsp; &nbsp; &nbsp; ]</span></li>
<li><span lang="he">&nbsp;אלי בעצ'הא בעץ' לכן לם ימכן תמאמהא אלא ענד הצ'ורך חרסך אללה ארגו אן יכון</span></li>
<li><span lang="he">&nbsp;דלך קריב ויסאהלה עליך וכנת כתבת אליך אן יכון תעמל עלי כל מא בקי מעך מן אל</span></li>
<li><span lang="he">&nbsp;חמל מא ראיתה צלאחא ויכון פיה פאידה ותוגה בדלך פארגוך קד פעלת דלך</span></li>
<li><span lang="he">&nbsp;וסאלתך יאכי וסידי או יכון תשתרי לי רבע מן כאפור שרבזי עאלי רפיע ומן [מן]</span></li>
<li><span lang="he">&nbsp;הלילג( ?) אלהנדיה אלאצליה אלרפיעה ומתקאלין מן אלביצ'ה אלתי מן אלקשור ביץ' אל</span></li>
<li><span lang="he">&nbsp;שאם ומן אלכצ'רה אלגידה אלופיעה איצ'א לאני אחתאג אסתעמלהא אלי עיניי</span></li>
<li><span lang="he">&nbsp;ומן אלכאגט' אללטיף מיתל הד'א אלגנס ה' אלאף ורקה חסנה ומן אלטלחי אלף ורקה עאליה</span></li>
<li><span lang="he">&nbsp;ומא תקדם בה כתאבי מן אל[[כתב]] חואיג אלדי קד נסיתהא ולם נדכרהא פי הד'א</span></li>
<li><span lang="he">&nbsp;אלוקת וליס אנת סלמך אללה תחתאג ממן יוציך עליהא ואבי אלסרור פקד כאנת</span></li>
<li><span lang="he">&nbsp;לה ספרה סארה מגברה וקד קאל לי מן נצדק קולה אנה ירבח ללדינ' דינ' //פי אלקמאט// פי הדה&nbsp;</span></li>
<li><span lang="he">&nbsp;אלספרה אד' כאנת לה מבארכה ואלחמד ללה זאדה אללה מן כל כיר וכנת יאכי</span></li>
<li><span lang="he">&nbsp;אכדת עליך פי אמר אבו זכרי בן אלאק[ &nbsp; &nbsp; &nbsp; &nbsp; ]ינא סלמה אללה פאן תגתמע בה פי מא</span></li>
<li><span lang="he">&nbsp;לנא ענדה ותכפ[יה] אלמונה פי הד'א פלם נרא לך עליה כתאב פלא תגפל ענה</span></li>
<li><span lang="he">&nbsp;[ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] פי הדה אלדניא כאן אחסן לה ואעפא ואכלץ וקד נצח[ &nbsp; &nbsp; ]</span></li>
<li><span lang="he">&nbsp;[&nbsp; &nbsp; &nbsp; &nbsp; &nbsp; &nbsp; ]רה אלבארי גל ועז עליה&nbsp; &nbsp; &nbsp; &nbsp; &nbsp; &nbsp; &nbsp; &nbsp; וכתאבך לא תוכ'רה בגמיע אלאמור כלהא</span></li>
<li><span lang="he">&nbsp;[&nbsp; &nbsp; &nbsp; &nbsp; &nbsp; &nbsp; &nbsp; &nbsp; ]א ואעלמהא וכתבת עלי סרעה וקת דכול אלנאס אלי אל[&nbsp; &nbsp; &nbsp; &nbsp; &nbsp; &nbsp; &nbsp; ]</span></li>
<li><span lang="he">&nbsp;פי הד'ה אליום סאהל אללה עליהם וכתב סלאמתהם וסלאמה כל י'ש'ר'א'ל' אמין</span></li>
<li><span lang="he">&nbsp;ואלסלם עליך ורחמת אללה וברכתה ואלצביאן אגמעין וכואתך אלסלם</span></li>
<li><span lang="he">&nbsp;והם באלקירואן עיידו מע אהליהם עלי אפצ'ל חאל סלמהם אללה כתירא</span></li>
<li><span lang="he">&nbsp;&hellip;</span></li>
</ol>
<p>&nbsp;</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00023-00014/canvas/2">
                    
                    
                    
                        <h3>Verso</h3>
                    
                        <ol>
<li><span lang="he">לאבי אברהים אכי וסידי אטאל אללה בקאה &nbsp; &nbsp; &nbsp; מן יהודה בן יוסף נ'נ'</span></li>
<li><span lang="he">עיאש בן נסים בן ברוך אללה וליה</span></li>
</ol>
                    
                </div>
            
        </section>
    </body>
</html>
