
<html>
    <head>
        <title>Transcription of Letter: T-S 13J23.14</title>
    </head>
    <body style="max-width: 860px; margin: auto">
        <h1>Transcription of Letter: T-S 13J23.14</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00023-00014/canvas/1">
                    
                    
                    
                        <ol>
<li>אטאל אללה אכי וסידי אלעזיז עלי בקאך וחפצך ווקאך ואדאם נעמאך</li>
<li>כתאבי אליך ערב צום כיפור תקבלה אללה מנא ומנך ומן כל ישר באלגפראן ואלרצואן</li>
<li>ען סלאמה ועאפיה ואחואל מסתויה עלי אפצל עואיד אלבארי גל ועז ואכבר פואידה</li>
<li>נחן וסאיר גמאעתנא ולה אלחמד כתירא וכדלך ולדך צדקה סלמה אללה ואלאהל וכל</li>
<li>מן כלפתה עלי אפצל מא תעלמה וזאיד ואן ולדך חרסה אללה פי זיאדה ואקבאל כל</li>
<li>יום וקד גא מנה רגל כביר תאגר באזל יטמע לה אן יכלפך ויזידך ל . אה. . .</li>
<li>וקד כאן תקדמת כתבי אליך מע אבי יעקוב יוסף בן מטרוח סלמה אללה ושרחת לך פיהא</li>
<li>כל מא תחתאג אלי[ה מן אל]אמורי ומא קד וצל אלי כתאב ואלדה צדקה או . . . . . . . ה</li>
<li>אבנה אבו אלכיר סלמה אללה וקד תסלמת(?) עלי דלך ואנ . . . ת אלקצה ו . . לת אלנפוס</li>
<li>אלי בעצהא בעץ ל[כן]ן [ל]ם ימכן תמאמהא אלא ענד חצורך חרסך אללה ארגו אן יכון</li>
<li>דלך קריב ויסאהלה עליך וכנת כתבת אליך אן יכון תעמל עלי כל מא בקי מעך מן אל</li>
<li>חמל מא ראיתה צלאחא ויכון פיה פואידה ותוגה בדלך פארגוך קד פעלת דלך</li>
<li>וסאלתך יאכי וסידי אן יכון תשתרי לי רבע מן כאפור שרבזי עאלי רפיע ומן אל</li>
<li>תותיא אלהנדיה אלאצליה אלרפיעה מיתקאלין מן אלביצה אלתי מן אלקשור ביץ אל</li>
<li>נעאם ואן אלכצרה אלגידה אלרפיעה איצא לאני אחתאג אסתעמלהא אלי עיניי</li>
<li>ומן אלכאגט אללטיף מתל הדא אלגנס ה אלאף ורקה חסנה ומן אלטלחי אלף ורקה עליה</li>
<li>ומא תקדם בה כתאבי מן אל [[כתב]] חואיג אלדי קד נסיתהא ולם נדכרהא פי הדא</li>
<li>אלוקת וליס אנת סלמך אללה תחתאג ממן יוציך עליהא ואבי אלסרור פקד כאנת</li>
<li>לה ספרה חסנה מגברה וקד קיל לי מן נצדק קולה אנה ירבח ללדינ דינ //פי אלקמח// פי הדה</li>
<li>אלספרה אד כאנת לה מבארכה ואלחמד ללה זאדה אללה מן כל כיר וכנת יאכי</li>
<li>אכדת עליך פי אמר אבו זכרי בן אלאקטעינא(?) סלמה אללה באן תגתמע בה פי מא</li>
<li>לנא ענדה ותכפ[יה] אלמונה פי הדא פלם נרא לך עליה כתאב פלא תגפל ענה</li>
<li>. . . . . . . .אנ. . . . . . . . . . פי הדה אלדניא כאן אחסן לה ואעפא ואכלץ וקד נצחת</li>
<li>פי] הדה אלבארי גל ועז עליה וכתאבך לא תוכרה בגמיע אלאמור כלהא</li>
<li>. . . . . . .א ואעלמהא וכתבת עלי סרעה וקת דכול אלנאס אלי אלמרכב</li>
<li>פי הדה אליום סאהל אללה עליהם וכתב סלאמתהם וסלאמה כל ישראל אמן</li>
<li>ואלסלם עליך ורחמת אללה וברכתה ואלצביאן אגמעין אגמעין וכואתך אלסלם</li>
<li>והם באלקירואן עיידו מע אהאליהם עלי אפצל חאל סלמהם אללה כתירא</li>
<li>ומן . . . . . . . . . . . . . . .</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00023-00014/canvas/2">
                    
                    
                    
                        <h3>Verso.</h3>
                    
                        <ol>
<li>לאבו אברהים אכי וסידי אטאל אללה בקאה הו(?)</li>
<li>עיאש בן נסים בן ברוך סלמה אללה</li>
</ol>
<ol>
<li>מן יהודה בן יוסף נע</li>
</ol>
                    
                </div>
            
        </section>
    </body>
</html>
