recto

על שמך
אני כותב לך, אדוני ורבי, ייתן לך אלוהים אריכות ימים ויתמיד את שלומך ויהיה לך ועמך בכל מעשיך מגן ומושיע,
מן הבית, בא' באלול, יחתום אותו אלוהים עלינו ועליך במיטב חותמו. אני מתגעגע מאוד למראיך הנכבד
עלי. אבקש מאלוהים שאפגוש אותך במיטב הנסיבות, בחסדו. הגיעו מכתביך, ובהם דברים על שלומך ושלום בניך,
יחיים אלוהים ויגדלם. השתוקקתי לראות את מכתבך, כי בראותי מכתב ממך נגרמת לי שמחה, 
על כן שמחתי לראותו. אבקש מאלוהים יתעלה שישימך תמיד במחוז השלום, וכי לא ישלול ממני את מראה
פניך ומכתביך. כתבת במכתבך שלא ראית מכתב ממני, והלוא כתבתי לפני כן מכתבים אחדים 
למהדייה וביקשתי מהם לשולחם אליך לפסטאט. כתבת כמה סבלת מאבו עבדאללה בן כפאג'ה 
וכמה קשה היה לך עמו, והצטערתי על זאת. ועכשיו, אדוני, בבוא מכתבי זה, אם עוד נשאר חייב לך משהו, תחייב אותו בחשבונך ותגבה
ממנו את תמורת היתרה, מפני שטרדתך קשה עלי כפליים מן הנשדור, ובמה שתקבל ממנו תקנה תבלינים, כטוב בעיניך, 
ותצרף אותם בארגז עם הנשדור ושלח אותם בהקדם, ברצון האל. אשר למה שרצית לדעת, אדוני:
מתוך כלל טי המשואים כבר מכרתי ז' והוספתי על תמורתם סכום משלי, וקניתי משי ו'לאסין' 
ויריעות ומצנפות ועורות ובדיל; שלחתי לך הכול באוניות, אלוהים יכתבן לשלום ויגן עלינו 
ועליך. אשר למה שרצית לדעת: שלחתי באוניית בן אלשוא כריכה מן השותפות, תהיה לברכה, ובה ה' 'שכארות' משי
ו'לאסין' ו'שכארה' בדיל ונחושת, ועליהם מונחים כ"ה עורות, שני זוגות תליסיים ובד אריזה; ובכריכה הנ"ל נמצאים משותפותי עם
אלחנן אחי ג' 'שכארות' משי ו'לאסין'. שכרתי ממנו, בעד ג' וחצי רבעי דינר, והוא קיבל את דמי ההובלה בשלמותם. עוד שלחתי באוניית
בן ג'רוא עבדאללה בן מימון, כריכה משותפותי עם אלחנן אחי, פ"ה 'שכארות' משי ו'לאסין', כ"ה עורות ושני זוגות 'תליס'ים
ובד אריזה. ובכריכה הנ"ל, משותפותי עמך, ד' 'שכארות' משי ו'לאסין' ו'שכארה' בדיל 'צדפים' 
…וביקשתי את חסדי אלוהים והעמסתי באוניית אלזריק
כריכה, ובה ק' יריעות אריג רחבות, מכווצות, ושתי יריעות לא מעובדות, ציפות, ט"ו מצנפות ועליהן מונחים כ"ד עורות, ג' זוגות
'תליס'ים גדולים וכותנה ובד אריזה; ובכריכה הנזכרת, בשביל אבו יעקוב יוסף בן עלי אלפאסי, שתי מצנפות כותנה; ובכריכה הנזכרת,
עוד, בשביל אבו אלקאסם בן אלג'מרה אלבזאז, אמתחת פנינים קטנות, יקבל אותה יהודה אחי, סילקתי לו בעדה ג' רבעי דינרים
ודרהם וחצי, והוא כבר קיבל את דמי ההובלה בשלמות. עוד ביקשתי את חסדי אלוהים ושלחתי לך עם אדוני אבו אלבשר סלמאן
בן דאוד אלברקי כיס של רבעי דינרים, משקלם ק"ה רבעי דינר, ומנויים, בניכוי שני קיראטים, המניין: ק"ו רבעי דינר.
ואלה כל הסחורות ששלחתי אליך השנה, אבקש מאלוהים שיכתבן לשלום ויגן עלינו ועליך ברחמיו ובחסדו.
אדוני, זו סחורה מוצלחת, תהיה לברכה, הכי מוצלחת ממה שנקנה בשנה זו; לולא הייתי מסיר מעלי את (הטיפול ב) 'לאסין' מן הרגע שבאתי לא
הייתי משיג דבר. ברצון האל אני אקדים כספים על הסחורה ואקנה בחורף זה סחורה שתזדמן, וכאשר תגיע הסחורה
אשלח ככל שאוכל, ברצון האל. אשר למה שרצית לדעת: כבר הגיעו כל האוניות בשלום והגיעו המשואים שהוריד לי אותם בן העבד המשוחרר של צאלח, בשלום; 
אבל נרטב מכלל ג' המשואים משאוי אחד ומכרתיו בעת שיירת החג', כי לא היה אפשר להחזיקו עוד,
במחיר כ"ד הקנטאר, וזה שנרטב במחיר י"ד הקנטאר. והגיעו משאוי הפלפל ומשאוי הניל שבשותפות ביני ובין אבו אלבשר סלמאן,
בשלום, תודה לאל; ואני אשמע לכל מה שכתבת במכתבך. כתבת שמסרת לי את קונטרס השאלות אשר לרבי
מצליח, אבל לא קיבלתי ממך כלום, כי אמרת לי: אעתיק אותו ואמסרנו לך, אבל יצאתי ממך, ולא נתת לי דבר. אתה
תמצא אותן אצלך; שמא תמצא לנכון לעשות טובה ולמסור אותן לאדוני אבו זכרי, אחי ר' מצליח, כי הוא נוסע השנה יחד עם
יהודה אחי, ממאזר; מאלוהים אבקש שיכתבם לשלום. ואין צורך שאתן לך הוראות בעניין זה, ותקדיש לזאת את הבנתך
הקולעת. לפני כן שלחתי, אדוני, אל אבו אלבשר סלימאן בן פרח אלקאבסי וביקשתי ממנו שיקנה לי מן הסכום שהוא חייב לי
בפ' דינר כרכום וישלח את הכול אליך, ואם לא יצליח, שיקנה סחורה, או שישלח (את הכספים) בכיס דינרים. אם בחסד אלוהים יתעלה
יגיעו בשלום, הוצא מהם כ"ה דינר והוסף אתה עליהם כ"ה דינר מאצלך וקנה בכל הסכום מה שייתן אלוהים בלבך,
ויהיה זה בשותפות בין בני אבו אברהים ובין בנך אבו סהל, כפי שהסכמתי עמך, ויהיה על מה שתקנה
כתוב: אסמעיל בן יעקוב, וילכו בעקבות סביהם, ברצון האל יתגדל וישתבח. ואני אדבר גם על לבו של אדוני אבו אלחסן,
כיוצא בזה, ברצון האל. ותקנה ביתרה מה שייתן אלוהים בלבך ושלח זאת באונייה הראשונה, עם ה'עלאוה' של
נשדור, ברצון האל, לאחר שתצרף אליה מה שנותר לי אצלך. והואילה לקנות לי אדרת נשים יחד עם הצניף שלה, מבד פשתים דק, יהיו
כחול מוזהב, מח' עד י' דינרים, ויהיה המטווה עשיר, שיאריך ימים, ושני צניפים בני שש אמות 
לבנים, משני דינרים ורבע עד שני דינרים וחצי ביחד, ונעליים…; נשארה לי, אדוני, יתרה לזכותי אצל אדוני אבו סעיד דאוּד בן יְשַעיא,
שני דינרים; אמר ששילם בעד ה'שכארה' של ר' מצליח חצי דינר ; (וביקשתי ממך שתואיל) לקבל ממנו את ה'שכארה' עם הדינר וחצי
שנשאר חייב לי, אבל אינך כותב במכתבך דבר על זה; אקווה שכבר קיבלת אותם ממנו; מסור נא אפוא את ה'שכארה' יחד עם הכריכות הקטנות
לאדוני אבו זכרי יהודה, אחי ר' מצליח, ועזור לו למוכרם על פי מיטב דעתך. והם חייבים בעד מה שקנו ס' רבעי דינר. לפני כן
ביקשתי ממך שתודיע לאדוני אבו סעיד מה ששמעת מפי ושלא ישלח לי כלום; אבל אז לא עשית כן, כי שלח לי השנה ח' משואי
פשתים, וביקשתי מאבו אלפרג' מרואן לקבל אותם ולטפל במכירתם וישלח לו את התמורה, והוא כבר קיבלם; הודע לו אפוא שלא
יחזור שוב על דבר שכזה, לא הוא ולא אחרים, והודע לו את דבר השבועה שנשבעתי בנוכחותך; וקבל נא את מיטב דרישות השלום.

recto, right margin
(1–7) ולאדוני אבו אלחסן, יחיים(!) אלוהים, מיטב דרישות השלום. ולאמך, ייתן לה אלוהים חיים, דרישות שלום, ולכל הנתונים להשגחתך, דרישות שלום; ובני אבו אברהים שולח לכם את מיטב דרישות השלום. 
(22-8) אל תמנע ממני את מכתביך, על מצבך ועל שלומך ושלום בניך, יתמידו אלוהים. שלחתי עם אדוני אבו אלבִּשְׁר סלמאן בן דאוּד אלבַּרקי כד טונה מלוחה, ט"ו… וקבל אותם ממנו ויביאם אליך, ברצון האל… דרישות שלום לך נכבדי, ומאמין אני באלוהים לבדו.
verso

שלח לך אבו אלבִּשר סלימאן בן שאול בכריכה של אבו אלפרג' מרדוך ארגז פנינים קטנות; אינו חייב
בהוצאות, כי הובילו בשבילו בכריכה שני ארגזים כרכום. ואילו אני שלחתי לך בכריכה של מרדוך 'שכארה' שקדים קלופים ובה
כ"ה רַטְל שקדים, קבל אותה ממנו, ואינו חייב בהוצאות. קיבלתי מכתב מאבו בִּשר סלימאן בן פַרַח, ובו הוא כותב
שקנה בשבילי את הג' וחצי מנים כרכום וכי ארז אותם בכריכה של אחיו והעמיס אותה ב'קארב' של בן עלאן, והיתה שמועה
עליו שתפס אותו האויב, אבקש מאלוהים שיוכחש הדבר וכי יגן עלינו ברחמיו. ואשר למה שרצית לדעת על
המחירים בעיר: הפשתים 'קמאט' מכ"ב עד ל"ג, אין להם ביקוש; ה'מאלאל' מי"ח עד כ'; הניל ה'כרמאני' מ
ק"ק עד ש"נ, המעולה שבו. הניל ה'לואחי' מק' עד ש', המעולה שבו; עץ האודם שווה היום ש' רבעי דינר
הקנטאר, אבל אין הוא בנמצא בעיר אלא אצל אדם אחד, ולא אצל זולתו; הקינמון, ק"י; הפלפל שווה היום קל"ה; האמלג
הצהוב, ס' הקנטאר; ה'כאבלי' מרַטְל וחצי עד שני רטלים פחות שליש; ההודי ח' בדינר; השנונית, נ' הקנטאר; הדבק
הערבי, ל' בעד קנטאר; האגוזים, י"ח בעד מן; הקרדמון, ד' בעד מן; הפלפל החבשי, ד' בדינר; שזיפי 'מחלב', כ"ה הקנטאר; הוורדים, מ"ג;
האָטָד, שני רבעי דינר פחות רבע; האספסת, י' בעד מַן; הקמפור, י"ג בעד אוקיה ; המוסק, נ' בעד אוקיה; התבלינים
כולם חסרים, בצמצום. מיטב דרישות השלום לך מכובדי, ולאדונים אבו סהל ולאדוני אבו אלחסן בניך,
יחיים אלוהים ויגדלם, דרישות שלום, ולאמך, ייתן לה אלוהים חיים, דרישות שלום, ולכל הנתון להשגחתך
דרישות שלום, ומסור דרישות שלום לאדוני אבו זכרי יהודה הרופא ולאדוני אבו נַצְר דַאוּד בן נחום ולאדוני
אבו אלוליד בן זבלאן, דרישות שלום, ולכל השואל עלינו, דרישות שלום; מאמין אני באלוהים לבדו.

verso, address
לאדוני ורבי אבו אלסרור יושע בן נתן נ"ע, ייתן לו אלוהים אריכות ימים ויתמיד את שלומו ואת אושרו; מאוהבו יעקב בן אסמעיל אלאנדלסי נ"ע; יגיע לפסטאט, ברצון האל, יתגדל וישתבח.