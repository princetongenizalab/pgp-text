
<html>
    <head>
        <title>Hebrew Translation of Letter: T-S 20.76 + T-S 10J20.10</title>
    </head>
    <body style="max-width: 860px; margin: auto">
        <h1>Hebrew Translation of Letter: T-S 20.76 + T-S 10J20.10</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section lang="he" dir="rtl">
            
                <div data-canvas="https://cudl.lib.cam.ac.uk/iiif/MS-TS-00020-00076/canvas/1">
                    
                    
                    
                        <h3>recto</h3>
                    
                        <ol>
<li><span lang="he">על שמך</span></li>
<li><span lang="he">אני כותב לך, אדוני ורבי, ייתן לך אלוהים אריכות ימים ויתמיד את שלומך ויהיה לך ועמך בכל מעשיך מגן ומושיע,</span></li>
<li><span lang="he">מן הבית, בא' באלול, יחתום אותו אלוהים עלינו ועליך במיטב חותמו. אני מתגעגע מאוד למראיך הנכבד</span></li>
<li><span lang="he">עלי. אבקש מאלוהים שאפגוש אותך במיטב הנסיבות, בחסדו. הגיעו מכתביך, ובהם דברים על שלומך ושלום בניך,</span></li>
<li><span lang="he">יחיים אלוהים ויגדלם. השתוקקתי לראות את מכתבך, כי בראותי מכתב ממך נגרמת לי שמחה,&nbsp;</span></li>
<li><span lang="he">על כן שמחתי לראותו. אבקש מאלוהים יתעלה שישימך תמיד במחוז השלום, וכי לא ישלול ממני את מראה</span></li>
<li><span lang="he">פניך ומכתביך. כתבת במכתבך שלא ראית מכתב ממני, והלוא כתבתי לפני כן מכתבים אחדים&nbsp;</span></li>
<li><span lang="he">למהדייה וביקשתי מהם לשולחם אליך לפסטאט. כתבת כמה סבלת מאבו עבדאללה בן כפאג'ה&nbsp;</span></li>
<li><span lang="he">וכמה קשה היה לך עמו, והצטערתי על זאת. ועכשיו, אדוני, בבוא מכתבי זה, אם עוד נשאר חייב לך משהו, תחייב אותו בחשבונך ותגבה</span></li>
<li><span lang="he">ממנו את תמורת היתרה, מפני שטרדתך קשה עלי כפליים מן הנשדור, ובמה שתקבל ממנו תקנה תבלינים, כטוב בעיניך,&nbsp;</span></li>
<li><span lang="he">ותצרף אותם בארגז עם הנשדור ושלח אותם בהקדם, ברצון האל. אשר למה שרצית לדעת, אדוני:</span></li>
<li><span lang="he">מתוך כלל טי המשואים כבר מכרתי ז' והוספתי על תמורתם סכום משלי, וקניתי משי ו'לאסין'&nbsp;</span></li>
<li><span lang="he">ויריעות ומצנפות ועורות ובדיל; שלחתי לך הכול באוניות, אלוהים יכתבן לשלום ויגן עלינו&nbsp;</span></li>
<li><span lang="he">ועליך. אשר למה שרצית לדעת: שלחתי באוניית בן אלשוא כריכה מן השותפות, תהיה לברכה, ובה ה' 'שכארות' משי</span></li>
<li><span lang="he">ו'לאסין' ו'שכארה' בדיל ונחושת, ועליהם מונחים כ"ה עורות, שני זוגות תליסיים ובד אריזה; ובכריכה הנ"ל נמצאים משותפותי עם</span></li>
<li><span lang="he">אלחנן אחי ג' 'שכארות' משי ו'לאסין'. שכרתי ממנו, בעד ג' וחצי רבעי דינר, והוא קיבל את דמי ההובלה בשלמותם. עוד שלחתי באוניית</span></li>
<li><span lang="he">בן ג'רוא עבדאללה בן מימון, כריכה משותפותי עם אלחנן אחי, פ"ה 'שכארות' משי ו'לאסין', כ"ה עורות ושני זוגות 'תליס'ים</span></li>
<li><span lang="he">ובד אריזה. ובכריכה הנ"ל, משותפותי עמך, ד' 'שכארות' משי ו'לאסין' ו'שכארה' בדיל 'צדפים'&nbsp;</span></li>
<li><span lang="he">&hellip;וביקשתי את חסדי אלוהים והעמסתי באוניית אלזריק</span></li>
<li><span lang="he">כריכה, ובה ק' יריעות אריג רחבות, מכווצות, ושתי יריעות לא מעובדות, ציפות, ט"ו מצנפות ועליהן מונחים כ"ד עורות, ג' זוגות</span></li>
<li><span lang="he">'תליס'ים גדולים וכותנה ובד אריזה; ובכריכה הנזכרת, בשביל אבו יעקוב יוסף בן עלי אלפאסי, שתי מצנפות כותנה; ובכריכה הנזכרת,</span></li>
<li><span lang="he">עוד, בשביל אבו אלקאסם בן אלג'מרה אלבזאז, אמתחת פנינים קטנות, יקבל אותה יהודה אחי, סילקתי לו בעדה ג' רבעי דינרים</span></li>
<li><span lang="he">ודרהם וחצי, והוא כבר קיבל את דמי ההובלה בשלמות. עוד ביקשתי את חסדי אלוהים ושלחתי לך עם אדוני אבו אלבשר סלמאן</span></li>
<li><span lang="he">בן דאוד אלברקי כיס של רבעי דינרים, משקלם ק"ה רבעי דינר, ומנויים, בניכוי שני קיראטים, המניין: ק"ו רבעי דינר.</span></li>
<li><span lang="he">ואלה כל הסחורות ששלחתי אליך השנה, אבקש מאלוהים שיכתבן לשלום ויגן עלינו ועליך ברחמיו ובחסדו.</span></li>
<li><span lang="he">אדוני, זו סחורה מוצלחת, תהיה לברכה, הכי מוצלחת ממה שנקנה בשנה זו; לולא הייתי מסיר מעלי את (הטיפול ב) 'לאסין' מן הרגע שבאתי לא</span></li>
<li><span lang="he">הייתי משיג דבר. ברצון האל אני אקדים כספים על הסחורה ואקנה בחורף זה סחורה שתזדמן, וכאשר תגיע הסחורה</span></li>
<li><span lang="he">אשלח ככל שאוכל, ברצון האל. אשר למה שרצית לדעת: כבר הגיעו כל האוניות בשלום והגיעו המשואים שהוריד לי אותם בן העבד המשוחרר של צאלח, בשלום;&nbsp;</span></li>
<li><span lang="he">אבל נרטב מכלל ג' המשואים משאוי אחד ומכרתיו בעת שיירת החג', כי לא היה אפשר להחזיקו עוד,</span></li>
<li><span lang="he">במחיר כ"ד הקנטאר, וזה שנרטב במחיר י"ד הקנטאר. והגיעו משאוי הפלפל ומשאוי הניל שבשותפות ביני ובין אבו אלבשר סלמאן,</span></li>
<li><span lang="he">בשלום, תודה לאל; ואני אשמע לכל מה שכתבת במכתבך. כתבת שמסרת לי את קונטרס השאלות אשר לרבי</span></li>
<li><span lang="he">מצליח, אבל לא קיבלתי ממך כלום, כי אמרת לי: אעתיק אותו ואמסרנו לך, אבל יצאתי ממך, ולא נתת לי דבר. אתה</span></li>
<li><span lang="he">תמצא אותן אצלך; שמא תמצא לנכון לעשות טובה ולמסור אותן לאדוני אבו זכרי, אחי ר' מצליח, כי הוא נוסע השנה יחד עם</span></li>
<li><span lang="he">יהודה אחי, ממאזר; מאלוהים אבקש שיכתבם לשלום. ואין צורך שאתן לך הוראות בעניין זה, ותקדיש לזאת את הבנתך</span></li>
<li><span lang="he">הקולעת. לפני כן שלחתי, אדוני, אל אבו אלבשר סלימאן בן פרח אלקאבסי וביקשתי ממנו שיקנה לי מן הסכום שהוא חייב לי</span></li>
<li><span lang="he">בפ' דינר כרכום וישלח את הכול אליך, ואם לא יצליח, שיקנה סחורה, או שישלח (את הכספים) בכיס דינרים. אם בחסד אלוהים יתעלה</span></li>
<li><span lang="he">יגיעו בשלום, הוצא מהם כ"ה דינר והוסף אתה עליהם כ"ה דינר מאצלך וקנה בכל הסכום מה שייתן אלוהים בלבך,</span></li>
<li><span lang="he">ויהיה זה בשותפות בין בני אבו אברהים ובין בנך אבו סהל, כפי שהסכמתי עמך, ויהיה על מה שתקנה</span></li>
<li><span lang="he">כתוב: אסמעיל בן יעקוב, וילכו בעקבות סביהם, ברצון האל יתגדל וישתבח. ואני אדבר גם על לבו של אדוני אבו אלחסן,</span></li>
<li><span lang="he">כיוצא בזה, ברצון האל. ותקנה ביתרה מה שייתן אלוהים בלבך ושלח זאת באונייה הראשונה, עם ה'עלאוה' של</span></li>
<li><span lang="he">נשדור, ברצון האל, לאחר שתצרף אליה מה שנותר לי אצלך. והואילה לקנות לי אדרת נשים יחד עם הצניף שלה, מבד פשתים דק, יהיו</span></li>
<li><span lang="he">כחול מוזהב, מח' עד י' דינרים, ויהיה המטווה עשיר, שיאריך ימים, ושני צניפים בני שש אמות&nbsp;</span></li>
<li><span lang="he">לבנים, משני דינרים ורבע עד שני דינרים וחצי ביחד, ונעליים&hellip;; נשארה לי, אדוני, יתרה לזכותי אצל אדוני אבו סעיד דאוּד בן יְשַעיא,</span></li>
<li><span lang="he">שני דינרים; אמר ששילם בעד ה'שכארה' של ר' מצליח חצי דינר ; (וביקשתי ממך שתואיל) לקבל ממנו את ה'שכארה' עם הדינר וחצי</span></li>
<li><span lang="he">שנשאר חייב לי, אבל אינך כותב במכתבך דבר על זה; אקווה שכבר קיבלת אותם ממנו; מסור נא אפוא את ה'שכארה' יחד עם הכריכות הקטנות</span></li>
<li><span lang="he">לאדוני אבו זכרי יהודה, אחי ר' מצליח, ועזור לו למוכרם על פי מיטב דעתך. והם חייבים בעד מה שקנו ס' רבעי דינר. לפני כן</span></li>
<li><span lang="he">ביקשתי ממך שתודיע לאדוני אבו סעיד מה ששמעת מפי ושלא ישלח לי כלום; אבל אז לא עשית כן, כי שלח לי השנה ח' משואי</span></li>
<li><span lang="he">פשתים, וביקשתי מאבו אלפרג' מרואן לקבל אותם ולטפל במכירתם וישלח לו את התמורה, והוא כבר קיבלם; הודע לו אפוא שלא</span></li>
<li><span lang="he">יחזור שוב על דבר שכזה, לא הוא ולא אחרים, והודע לו את דבר השבועה שנשבעתי בנוכחותך; וקבל נא את מיטב דרישות השלום.</span></li>
</ol>
                    
                        <h3>recto, right margin</h3>
                    
                        <p><span lang="he">(1&ndash;7) ולאדוני אבו אלחסן, יחיים(!) אלוהים, מיטב דרישות השלום. ולאמך, ייתן לה אלוהים חיים, דרישות שלום, ולכל הנתונים להשגחתך, דרישות שלום; ובני אבו אברהים שולח לכם את מיטב דרישות השלום.&nbsp;</span></p>
<p><span lang="he">(22-8) אל תמנע ממני את מכתביך, על מצבך ועל שלומך ושלום בניך, יתמידו אלוהים. שלחתי עם אדוני אבו אלבִּשְׁר סלמאן בן דאוּד אלבַּרקי כד טונה מלוחה, ט"ו&hellip; וקבל אותם ממנו ויביאם אליך, ברצון האל&hellip; דרישות שלום לך נכבדי, ומאמין אני באלוהים לבדו.</span></p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00020-00076/canvas/2">
                    
                    
                    
                        <h3>verso</h3>
                    
                        <ol>
<li><span lang="he">שלח לך אבו אלבִּשר סלימאן בן שאול בכריכה של אבו אלפרג' מרדוך ארגז פנינים קטנות; אינו חייב</span></li>
<li><span lang="he">בהוצאות, כי הובילו בשבילו בכריכה שני ארגזים כרכום. ואילו אני שלחתי לך בכריכה של מרדוך 'שכארה' שקדים קלופים ובה</span></li>
<li><span lang="he">כ"ה רַטְל שקדים, קבל אותה ממנו, ואינו חייב בהוצאות. קיבלתי מכתב מאבו בִּשר סלימאן בן פַרַח, ובו הוא כותב</span></li>
<li><span lang="he">שקנה בשבילי את הג' וחצי מנים כרכום וכי ארז אותם בכריכה של אחיו והעמיס אותה ב'קארב' של בן עלאן, והיתה שמועה</span></li>
<li><span lang="he">עליו שתפס אותו האויב, אבקש מאלוהים שיוכחש הדבר וכי יגן עלינו ברחמיו. ואשר למה שרצית לדעת על</span></li>
<li><span lang="he">המחירים בעיר: הפשתים 'קמאט' מכ"ב עד ל"ג, אין להם ביקוש; ה'מאלאל' מי"ח עד כ'; הניל ה'כרמאני' מ</span></li>
<li><span lang="he">ק"ק עד ש"נ, המעולה שבו. הניל ה'לואחי' מק' עד ש', המעולה שבו; עץ האודם שווה היום ש' רבעי דינר</span></li>
<li><span lang="he">הקנטאר, אבל אין הוא בנמצא בעיר אלא אצל אדם אחד, ולא אצל זולתו; הקינמון, ק"י; הפלפל שווה היום קל"ה; האמלג</span></li>
<li><span lang="he">הצהוב, ס' הקנטאר; ה'כאבלי' מרַטְל וחצי עד שני רטלים פחות שליש; ההודי ח' בדינר; השנונית, נ' הקנטאר; הדבק</span></li>
<li><span lang="he">הערבי, ל' בעד קנטאר; האגוזים, י"ח בעד מן; הקרדמון, ד' בעד מן; הפלפל החבשי, ד' בדינר; שזיפי 'מחלב', כ"ה הקנטאר; הוורדים, מ"ג;</span></li>
<li><span lang="he">האָטָד, שני רבעי דינר פחות רבע; האספסת, י' בעד מַן; הקמפור, י"ג בעד אוקיה ; המוסק, נ' בעד אוקיה; התבלינים</span></li>
<li><span lang="he">כולם חסרים, בצמצום. מיטב דרישות השלום לך מכובדי, ולאדונים אבו סהל ולאדוני אבו אלחסן בניך,</span></li>
<li><span lang="he">יחיים אלוהים ויגדלם, דרישות שלום, ולאמך, ייתן לה אלוהים חיים, דרישות שלום, ולכל הנתון להשגחתך</span></li>
<li><span lang="he">דרישות שלום, ומסור דרישות שלום לאדוני אבו זכרי יהודה הרופא ולאדוני אבו נַצְר דַאוּד בן נחום ולאדוני</span></li>
<li><span lang="he">אבו אלוליד בן זבלאן, דרישות שלום, ולכל השואל עלינו, דרישות שלום; מאמין אני באלוהים לבדו.</span></li>
</ol>
                    
                        <h3>verso, address</h3>
                    
                        <p><span lang="he">לאדוני ורבי אבו אלסרור יושע בן נתן נ"ע, ייתן לו אלוהים אריכות ימים ויתמיד את שלומו ואת אושרו; מאוהבו יעקב בן אסמעיל אלאנדלסי נ"ע; יגיע לפסטאט, ברצון האל, יתגדל וישתבח.</span></p>
                    
                </div>
            
        </section>
    </body>
</html>
