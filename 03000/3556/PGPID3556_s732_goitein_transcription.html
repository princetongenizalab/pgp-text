
<html>
    <head>
        <title>Transcription of Letter: T-S 20.76 + T-S 10J20.10</title>
    </head>
    <body style="max-width: 860px; margin: auto">
        <h1>Transcription of Letter: T-S 20.76 + T-S 10J20.10</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00020-00076/canvas/1">
                    
                    
                    
                        <h3>Lines 19-25 and part of the margin are on T.S 10J20.10 recto show immediately after T-S 20.76</h3>
                    
                        <ol>
<li>על שמך</li>
<li>כתאבי אלי סידי ומולאי אטאל אללה בקאה ואדאם סלאמתה וכאן לה ומעה פי גמיע אמורה וליא ונאצרא</li>
<li>מן אלמסתקר מסתהל אלול יכתמה עלינא ועליך באחסן כאתמה וען שוק שדיד לטלעתך אלגלילה</li>
<li>ענדי אסל אללה אן ימן באלאגתמאע בך עלי אפצל חאל וצלת כתבך מתצמנה סלאמתך וסלאמה בניך</li>
<li>אבקאה[ם] אללה ואנמאהם וכנת מתשוף אלי רויה כתאבך לאן אדא שאהדת כתאבך אנסת בה</li>
<li>וסררת ברויתה פאסל אללה אן יגעלך אבדא פי חאיז אלסלאמה ואלן לא יעדמני אלנ[טר</li>
<li>אלי וגהך ואלי כתבך ודכרת פי כתאבך אנך לם תרא מני כתאב ואנא כנת כתבת עדה כתב</li>
<li>אלי אלמהדיה וסאלתהם תוגיההא אליך אלי מצר דכרת מא גרא עליך מן אבי עבדאללה בן כפאגה מן</li>
<li>תעבך מעה ושק עלי דלך ואלאן יא מולאי אן וצל כתאבי הדא וקד בקי ענדך שי תחאסבה ותקבץ</li>
<li>תמן אלבקיה מנה לאן תעבך ענדי אעצם מן אצעאף אלנשאצר ותשתרי במא תקבץ מנה מא חסן</li>
<li>ענדך מן אלסקט ותציפה פי אלקפץ מע אלנשאצר ותוגהה אול אלזמאן אן שא אללה ומא תחב עלמה יא מולאי</li>
<li>אני כנת קד ביעת מן גמלה אלט אעדאל ז אעדאל ואצפת אלי תמנהא שי מן ענדי ואשתרית חריר ולאסין</li>
<li>ופראך ועמאים ואנטאע וקזדיר וקד וגהת לך אלגמיע פי אלמראכב כתב אללה אלסלאמה וגמע עלינא</li>
<li>ועליך ואלדי תריד עלמה אן וגהת פי מרכב בן אלשוא רזמה מן אלכלטה אלמבארכה פיהא ה שכאיר חריר</li>
<li>ולאסין ושכארה קזדיר ונחאס ועליהא מגפא כה נטע זוגין תלאליס וכיש ופי אלרזמה אלמדכורה מן כלטתי מע</li>
<li>אלחנן אכי ג שכאיר חריר ולאסין וקד אכרית מנה ג רבאעיה ונצף וקד קבץ אלסלפה כאמלה ווגהת איצא פי מרכב</li>
<li>בו גרוא עבד אללה בן מימון רזמה מן כלטתי מע אלחנן אכי פי ה שכאיר חריר ולאסין כה נטע וזוגין תלאליס</li>
<li>וכיש ופי אלרזמה אלמדכורה מן כלטתי מעך ד שכאיר חריר ולאסין ושכארה קזדיר מחאר וקד</li>
<li>. . . . . . . . . . רבאעיה . . . . . . . . . כלפה ג רבאעיה וקד . . ת . ואסתכר|ת אללה ואוסקת פי מרכב אלאול</li>
<li>רזמה פיהא ק פרכה עריצה מקצורה ופרכתין כאם לפאיף טו עמאמה | ועליהא מגפא כד נטע ג אזואג</li>
<li>תלאליס וקטן וכיש ופי אלרזמה אלמדכורה אלי אבי יעקוב יוסף בן עלי אלפאסי עמא|מתין קטן ופי אלרזמה אלמדכורה</li>
<li>איצא אלי אבי אלקאסם בן אלגמרה אלבזאז גונה מרואן יתסלמהא יהודה אכי [[יתסלמהא]] | אכריתהא מנה בג רבאעיה</li>
<li>ודרהם ונצף וקד קבץ אלסלפה כאמלה וקד אסתכרת אללה איצא ווגהת לך מע | סידי אבי אלבשר סלמאן</li>
<li>בן דאוד אלברקי צורה רבאעיה קודם וזנהא קה רבאעיה חבה חבה תנקץ תנקץ קירטי[ן] | דהב אלעדד קו רבאעי</li>
<li>ה[דה] גמלה אלרחל אלדי וגהת אליך פי הדה אלסנה אסל אללה אן יתם אלסלאמה ויגמע עלינא ו|עליך ברחמתה ופצלה</li>
<li>והו יא מולאי רחל צאלח מבארך אצלח מא אושתרי פי הדה אלסנה ולו לם נפרק עלי אללאסין מן וקת מגיי למא</li>
<li>חצל לי שי ואנא אן שא אללה נסלף אלבצאעה ונשתרי פיהא משתרא רחל יכון יאסר אדא וצלת אלבצאעה</li>
<li>אנפדת מא יסרתה אן שא אללה ואלדי תריד עלמה אן קד וצלת גמיע אלמראכב סאלמה וקד וצלת אלאעדאל אלי ידאן</li>
<li>נזללי בן מולא צאלח סלאמה וקד אנהרש מן גמלה אלג אעדאל עדל ביעתה פי אלמוסם לאן לם ימכן מסוכה</li>
<li>סער כד אלקנט ואלמבלול סער יד אלקנטאר וקד וצל אלעדל אלפלפל ואלעדל אלניל אלדי ביני ובין אבי אלבשר סלמאן</li>
<li>סאלמה ללה אלחמד ואנא נמתתל גמיע מא דכרת פי כתאבך ודכרת אנך דפעת לי דרג אלמסאיל אלדי לרבי</li>
<li>מצליח ואנא לם נרא מנך שי לאן כנת קלת לי ננסכהא ונדפעהא אליך פכרגת ענך ולם תדפע לי שי ואנת</li>
<li>תגדהא ענדך אן ראית אן תתפצל ותדפעהא אלי סידי אבי זכרי אכיי ר מצליח לאנה קד סאפר פי הדה אלסנה מע</li>
<li>יהודה אכי מן מאזר אסל אללה אן יכתב סלאמתהם ומא אחתאג אן אוציך פי אמרה אלא תכליה מן ראיך אל</li>
<li>מופק כנת יא מולאי אגהת אלי אבי אלבשר סלימאן בן פרח אלקאבסי וסאלתה אן ישתרי לי מן גמלה מא לי ענדה</li>
<li>בפ דינר זעפראן ויוגה אלגמיע אליך ואן לם יתפק לה שרא רחל אן יוגההא צורה דנניר פאדא מן אללה תעאלי באל</li>
<li>סלאמה תכרג מנהא כה דינר ותציף אנת אליהא כה דינר מן ענדך ותשתרי באלגמיע מא ילהמך אללה אליה</li>
<li>ותכון בין ולדי אבי אברהים ובין ולדך אבי סהל שרכה חסב מא אתפקת מעך עליה ויכון עלי מא תשתריה</li>
<li>מכתוב אסמעיל בן יעקוב יכונו יכלפו אגדאדהם אן שא אללה גל ועז ואנא איצא אלטף אלי סידי אבי אלחסן פי</li>
<li>מתל דלך אן שא אללה ותשתרי באלבקיה מא ילהמך אללה אליה ותוגהה פי אול אלמראכב מע אלעלאוה אל</li>
<li>נשאצר אן שא אללה בעד מא תציף אליהא מא בקי לי ענדך ותתפצל ותשתרי לי חולה ומעגרהא שרב תכון</li>
<li>זרקה מדהבה מן ח דנניר אלי י דננ תכון כתירה אלגזל ממא יחסן פיהא אלעאקבה ומעגרין סדאסיה</li>
<li>ביץ מן דינרין ורבע אלי דינרין ונצף אלגמיע ומדאסין [. . .]י וכאן יא מולאי בקי לי ענד סידי אבי סעיד דאוד בן ישעיא</li>
<li>דינרין כאן דכר אן וזן ען שכארה ר מצליח נצף דינר כונת [סאלת]ך אן תקבץ אלשכארה מנה מע אלדינר ונצף</li>
<li>אלדי בקי לי ענדה ולם תדכר פי כתאבך שי מן דלך ארגו אנך קד קבצתהא מנה פתדפע אלשכארה מע אלרזימאת</li>
<li>אלי סידי אבי זכרי יהודה אכו ר מצליח ותעאונה פי ביעהם בחסן ראיך ושראהם עליה ס רבאעי וכנת</li>
<li>סאלתך אן תערף סידי אבי סעיד מא סמעת מן פמ[י] ולא יחמל לי שי ולם תפעל אדן לאן וגה לי אלסנה ח אעדאל</li>
<li>כתאן פסאלת אבי אלפרג מרואן פי קבצהא ויתולא ביעהא וינפד אליה ולתמן וקד קבצהא פתערפה לא</li>
<li>יעאוד אלי שי מן דלך לא הו ולא גירה ותערפה באלימין אלדי חלפתה בחצרתך ואכתץ באפצל אלסלאם</li>
</ol>
                    
                        <h3>right margin, diagonal, at 45’ to main text, upside down</h3>
                    
                        <p>וסידי אבי אלחסן אבקאהם | אללה אפצל אלסלם ועלי | ואלד[ך</p>
<p>א]בקאהא אל[לה אלסלם | ועלי כל מן תגמעה ענאיתך | אפצל</p>
<p>אלסלם וולדי | אבי אברהים יכצכם | באפצל אלסלם | וכתבך פלא</p>
<p>תכליני מנהא | בחאלך וסלאמתך | וסלאמה בניך [. .] אללה |</p>
<p>וקד וגהת צחבה סידי | אבי אלבשר סלמאן | בן דאוד אלברקי זיר |</p>
<p>תן תמליחי טו | . .]תאמ. .[. . | ועלי כאצה [נפסך | אלסלם</p>
<p>ותקתי בא[ללה | וחדה</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00020-00076/canvas/2">
                    
                    
                    
                        <h3>verso</h3>
                    
                        <ol>
<li>וקד וגה לך אבי אלבשר סלימאן בן שאול פי רזמה אבי אלפרג מרדוך צפט [[זעפראן]] מרגאן וליס עליה</li>
<li>מונה לאן חמל לה פי רזמה צפטין זעפראן ווגהת אנא לך פי רזמה מרדוך שכארה לוז מכסור פיהא</li>
<li>כה רטל לוז תקבלהא מנה וליס עליהא מונה וקד וצל אלי כתאב אבי אלבשר סלימאן בן פרח ידכר</li>
<li>אנה אשתרא לי לג מן ונצף זעפראן ואנה שדה פי רזמה אכיה ואוסקה פי קארב בן עלאן וקד שנעו</li>
<li>ענה אנה אכדה אלעדו אסל אללה אן יבטלה ואן יגמע עלינא ברחמתה ומא תחב עלמה מן</li>
<li>אסעאר אלבלד אלכתאן אלק/ו/מאט מן כב אלי לג כא[. .] ואלמאלאל מן יח אלי כ ואלניל אלכרמאני מן</li>
<li>קק אלי שנ אלעאלי מנה אלניל אללואחי מן ק אלי ש אלעאלי מנה ואלבקם יסוא אליום ש רבאעי אל</li>
<li>קנטאל ומא הו פי אלבלד אלא ענד רגל ואחד לא גיר אלקרפה קי אלפלפל יסוא אליום קלה אלהלילג</li>
<li>אלאצפר . אלקנט אלכאבלי מן רטל ונצף אלי רטלין גיר תלת אלהנדי ח בדינא אלסנה נ אלקנט אלסמג אל</li>
<li>ערבי ל אלקנטא אלגוזה יח למן אלהאל ד אלמן אלפאגרה ד בדינ אלמחלב כה אלקנט אלורד מג</li>
<li>אלהרנוה רבאעין גיר רבע אלפספאסה ל אלמן אלכאפור יג אלאוקיא אלמסך נ אלאוקיא אלסקט</li>
<li>כלה מעדום קליל ועלי כאצה רוחך אפצל אלסלם ועלי סידי אבי סהל וסידי אבי אלחסן ולדיך</li>
<li>אבקאהם אללה ואנמאהם אלסלם ועלי ואלדתך אבקאהא אללה אלסלם ועלי גמיע מן תחוט בה ענאיתך</li>
<li>אלסלם ותקרי סלאמי עלי סידי אבי זכרי יהודה אלטביב ועלי סידי אבי נצר דאוד בן נחום ועלי סידי</li>
<li>אבי אלוליד בן זבלאן אלסלם ועלי גמיע מן סאל ענא אלסלם ותקתי באללה וחדה</li>
</ol>
                    
                        <h3>address, bottom of the page, straight lines, at 180’ to main text</h3>
                    
                        <ol>
<li>לסידי ומולאי אבי אלסרור יושע בן נתן נע</li>
<li>אטאל אללה בקאה ואדאם סלאמתה וסעאדתה</li>
</ol>
<ol>
<li>מן מחבה יעקב בן אסמעיל אלאנדלסי נע</li>
<li>יצל אלי מצר אן שא אללה עז וגל</li>
</ol>
                    
                </div>
            
        </section>
    </body>
</html>
