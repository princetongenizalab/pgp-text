
<html>
    <head>
        <title>Transcription of Letter: T-S 20.76 + T-S 10J20.10</title>
    </head>
    <body style="max-width: 860px; margin: auto">
        <h1>Transcription of Letter: T-S 20.76 + T-S 10J20.10</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00020-00010/canvas/1">
                    
                    
                    
                        <h3>recto</h3>
                    
                        <ol>
<li>. . . . . . . . . . ] רבאעיה [ . . . . . . . . . ] כלפה ג רבאעיה וקד . . ת . [</li>
<li>רזמה פיהא ק פרכה עריצה מקצורה ופרכתין כאס לפאיף צו עמאמה [</li>
<li>תלאליס וקטן וכיש ופי אלרזמה אלמדכורה אלי אבי יעקוב יוסף בן עלי אלפאסי עמא[</li>
<li>איצא אלי אבי אלקאסם בן אלגמרה אלבזאז גונה מרואן יתסלמהא יהודה אכי [[יתסלמה]] [</li>
<li>ודרהם ונצף וקד קבץ אלסלפה כאמלה וקד אסתכרת אללה איצא ווגהת לך מע [</li>
<li>בן דאוד אלברקי צורה רבאעיה קודם וזנהא קה רבאעיה חבה חבה תנקץ תנקץ קירט [</li>
<li>[ . . . . . ]לה אל . חל אלדי וגהת אלי . פי הדה אל[ . . . . . ] אללה [ . . . . . ] אלסלאמה ויגמע עלינא [</li>
</ol>
                    
                        <h3>recto, right margin</h3>
                    
                        <ol>
<li>גו . [ |</li>
<li>יקבצהא מנה [ |</li>
<li>ויחמלהם אלינא בא[ |</li>
<li>. . אלסלאם[ |</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00020-00076/canvas/1">
                    
                    
                    
                        <h3>recto</h3>
                    
                        <ol>
<li><span lang="he">על שמך</span></li>
<li><span lang="he">כתאבי אלי סידי ומולי(!) אטאל אללה בקאך ואדאם סלאמתך וכאן לך ומעך פי גמיע אמורך וליא ונאצרא&nbsp;</span></li>
<li><span lang="he">מן אלמסתקר מסתהל אלול אללה יכתמה עלינא ועליך באחסן כאתמה וען שוק שדיד לטלעתך אלגלילה&nbsp;</span></li>
<li><span lang="he">ענדי אסל אללה אן ימן באלאגתמאע בך עלי אפצ'ל חאל וצלת כתבך מתצ'מנה סלאמתך וסלאמה בניר</span></li>
<li><span lang="he">אבקאהם אללה ואנמאהם וכנת מתשוף אלי רויה כתאבך לאן אדא שאהדת כתאבך אוסרת ביה</span></li>
<li><span lang="he">וסררת ברויתה פאסל אללה תעאלי אן יגעלך אבדא פי חאיז אלסלאמה ואן לא יעדמני אלנ[טר</span></li>
<li><span lang="he">אלי וגהך ואלי כתב[ך]&nbsp; &nbsp; &nbsp; &nbsp; ודכרת פי כתאבך אנך לם תרא מני כתאב ואנא כנת כתבת עדה כתב</span></li>
<li><span lang="he">אלי אלמהדיה וסאלתהם תוגיההא אליך אלי מצר דכרת מא גרא עליך מן אבי עבדאללה בן כפאגה מן</span></li>
<li><span lang="he">תעבך מעה ושק עלי דלך ואלאן יאמולאי אן וצל כתאבי הדא וקד בקי ענדה שי תחאסבה ותקבץ'</span></li>
<li><span lang="he">תמן אלבקיה מנה לאן תעבך ענדי אעצ'ם מן אצ'עאף אלנשאצ'ר ותשתרי במא תקבץ' מנה מא חסן</span></li>
<li><span lang="he">ענדך מן אלסקט ותצ'יפה פי אלקפץ מע אלנשאצ'ר ותוגהה אול אלזמאן אן שא אללה ומא תחב עלמה יאמולאי</span></li>
<li><span lang="he">אני כנת קד ביעת מן גמלה אלט' אעדאל ז' אעדאל ואצ'פת אלי תמנהא שי מן ענדי ואשתרית חריר ולאסין</span></li>
<li><span lang="he">ופראך ועמאים ואנטאע וקזדיר וקד וגהת לך אלגמיע פי אלמראכב כתב אללה אלסלאמה וגמע עלינא</span></li>
<li><span lang="he">ועליך ואלדי תריד עלמה אן וגהת פי מרכב בן אלשוא רזמה מן אלכלטה אלמבארכה פיהא ה' שכאיר חריר</span></li>
<li><span lang="he">ולאסין ושכארה קזדיר ונחאס ועליהא מגפא כ''ה נטע זוגין תל[אל]יס וכיש ופי אלרזמה אלמדכורה פי כלטתי מע</span></li>
<li><span lang="he">אלחנן אכי ג' שכאיר חריר ולאסין וקד אכרית מנה ג' רבאעיה ונצף וקד קבץ' אלסלפה כאמלה ווגהת איצ'א פי מרכב</span></li>
<li><span lang="he">בן גרוא עבדאללה בן מימון רזמה מן כלטתי מע אלחנן אכי פ''ה שכאיר חריר ולאסין כה נטע וזוגין תלאליס</span></li>
<li><span lang="he">וכיש ופי אלרזמה אלמדכורה מן כלטתי מעך ד' שכאיר חריר ולאסין ושכארה קודיר מחאר וקר</span></li>
<li><span lang="he">] וקד אסתכ|רת אללה ואוסקת פי מרכב אלזוריק</span></li>
<li><span lang="he">רזמה פיהא ק' פרכה עריצ'ה מקצורה ופרכתין כאם לפאיף ט''ו עמאמה | ועליהא מגפא כ''ד נטע ג' אזואג</span></li>
<li><span lang="he">תלאליס וקטן וכיש ופי אלרזמה אלמדכורה אלי אבי יעקוב יוסף בן עלי אלפאסי עמא | מתין קטן ופי אלרזמה אלמדכורה</span></li>
<li><span lang="he">איצ'א אלי אבי אלקאסם בן אלגמרה אלבזאז גונה מרגאן יתסלמהא יהודה אכי ⟦יתסלמהא⟧ | אבריתהא מנה ב''ג רבאעיה</span></li>
<li><span lang="he">ודרהם ונצף וקד קבץ' אלסלפה כאמלה וקד אסתכרת אללה איצ'א ווגהת לך מע | סידי אבי אלכשר סלמאן</span></li>
<li><span lang="he">בן דאוד אלברקי צורה רבאעיה קודם וזנהא ק''ה רבאעיה חבה חבה | תנקץ תנקץ(!) קירטין דהב אלעדד ק''ו רבאער</span></li>
<li><span lang="he">] גמלה אלרחל אלדי וגהת אליך פי הדה אלסנה אסאל אללה אן יכתב אלסלאמה ויגמע עלינא | ועליך ברחמתה ופצלה</span></li>
<li><span lang="he">והו יאמולאי רחל צאלח מבארך אצלח מא אושתרי פי הדה אלסנה ולולם נפרק עני אללאסין מן וקת מגיי למא</span></li>
<li><span lang="he">חצל לי שי ואנא אן שא אללה נסלף אלבצ'אעה ונשתרי פי הדה אלשתוא רחל יכון יאסר אדא וצלת אלבצ'אעה</span></li>
<li><span lang="he">אנפדת מא יסרתה אן שא אללה ואלדי תריד עלמה אן קד וצל גמיע אלמראכב סאלמה וקד וצלת אלאעדאל אלדי כאן</span></li>
<li><span lang="he">נזל לי בן מולא צאלח סאלמה וקד אנהרש מן גמלה אלג' אעדאל עדל וקד ביעת[ה] פי אלמוסם לאן לם ימכן מסוכה</span></li>
<li><span lang="he">סער כ''ד אלקנט' ואלמבלול סער י''ד אלקנטאר וקד וצל אלעדל אלפלפל ואלעדל אלניל אלדי ביני ובין אבי אלבשר סלמאן</span></li>
<li><span lang="he">סאלמה ללה אלחמד ואנא נמתתל גמיע מא דכרת פי כתאבך ודכרת אנך דפעת לי דרג אלמסאיל אלדי לרבי</span></li>
<li><span lang="he">מצליח ואנא לם נרא מנך שי לאן כונת קלת לי ננסכהא ונדפעהא אליך פכרגת ענך ולם תדפע לי שי ואנת</span></li>
<li><span lang="he">תגדהא ענדך אן ראית אן תתפצ'ל ותדפעהא אלי סידי אבי זכרי אכי ו' מצליח לאנה קד סאפר פי הדה אלסנה מע</span></li>
<li><span lang="he">יהודה אכי מן מאזר אסל אללה אן יכתב סלאמתהם ומא אחתאג אן אוציך פי אמרה אלא תכליה מן ראיך אל</span></li>
<li><span lang="he">מופק כנת יאמולאי וגהת אלי אבי אלבשר סלימאן בן פרח אלקאבסי סאלתה אן ישתרי לי מן גמלה מא לי ענדה</span></li>
<li><span lang="he">בפ' דינר זעפראן ויוגה אלגמיע אליך ואן לם יתפק לה שרי רחל או יוגההא צורה דנניר פאדא מן אללה תעאלי באל</span></li>
<li><span lang="he">סלאמה תכרג מנהא כ''ה דינר ותצ'יף אנת אליהא כ''ה דינר מן ענדך ותשתרי באלגמיע מא ילחמך אללה אליה</span></li>
<li><span lang="he">ותכון בין ולדי אבי אברהים ובין ולדך אבי סהל שרכה חסב מא אתפקת מעך עליה ויכון עלי מא תשתריה</span></li>
<li><span lang="he">מכתוב אסמעיל בן יעקוב יכונו יכלפו אגדאדהם אן שא אללה גל ועז ואנא איצ'א נלטף אלי סידי אבי אלחסן פי</span></li>
<li><span lang="he">מתל דלך אן שא אללה ותשתרי באלבקיה מא ילהמך אללה אליה ותוגהה פי אול אלמראכב מע אלעלאוה אל</span></li>
<li><span lang="he">נשאצ'ר אן שא אללה בעד מא תצ'יף אליהא מא בקי לי ענדך ותתפצ'ל ותשתרי לי חולה ומעגרהא שרב תכון</span></li>
<li><span lang="he">זרקה מדהבה מן ח' דנניר אלי י' דננ' תכון כתירה אלגזל ממא יחסן פיהא אלעאקבה ומעגרין סדאסיה</span></li>
<li><span lang="he">ביץ' מן דינרין ורבע אלי דינרין ונצף אלגמיע ומדאס [ &nbsp; &nbsp; &nbsp; &nbsp; ] וכאן יאמולאי בקי לי ענד סידי אבי סעיד דאוד בן ישעיא</span></li>
<li><span lang="he">דינרין כאן דכר אן וזן ען שכארה ר' מצליח נצף דינר [ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] ואן תקבץ' אלשכארה מנה מע אלדינר ונצף</span></li>
<li><span lang="he">אלדי בקי לי ענדה ולם תדכר פי כתאבך שי מן דלך ארגו אנך קד קבצ'תהא מנה פתדפע אלשכארה מע אלרזימאת</span></li>
<li><span lang="he">אלי סידי אבי זכרי יהודה אכו ר' מצליח ותעאונה פי ביעהם בחסן ראיך ושראהם עליה ס' רבאעי וכנת</span></li>
<li><span lang="he">סאלתך אן תערף סידי אבי סעיד מא סמעת מן פאי ולא יחמל לי שי ולם תפעל אדן לאן וגה לי אלסנה ח' אעדאל</span></li>
<li><span lang="he">כתאן פסאלת אבי אלפרג מרואן פיקבצ'הא ויתולא ביעהא וינפ[ד] אליה אלתמן וקד קבצ'הא פתערפה לא</span></li>
<li><span lang="he">יעאוד אלי שי מן דלך לא הו ולא גירה ותערפה באלימין אלדי חלפתה בחצ'רתך ואכתץ באפצ'ל אלסלאם</span></li>
</ol>
                    
                        <h3>recto, right margin</h3>
                    
                        <ol>
<li><span lang="he">וסידי אבי אלחסן אבקאהם(!)&nbsp;</span></li>
<li><span lang="he">אללה אפצ'ל אלסלס ועלי</span></li>
<li><span lang="he">ואל[דתך א]בקאהא אל[לה אל]סלם</span></li>
<li><span lang="he">ועלי כל מן תחוטה ענאיתך</span></li>
<li><span lang="he">אפצ'ל אלסלם וולדי</span></li>
<li><span lang="he">אבי אברהים יכ[צ]כם</span></li>
<li><span lang="he">באפצ'ל אלסלם</span></li>
<li><span lang="he">וכתבך פלא תכליני מנהא&nbsp;</span></li>
<li><span lang="he">בחאלך וסלאמתך</span></li>
<li><span lang="he">וסלאמה בניך [אדאמ]הא אללה</span></li>
<li><span lang="he">וקד וגהת צחבה סידי</span></li>
<li><span lang="he">אבי אלבשר סלמאן</span></li>
<li><span lang="he">בן דאוד אלברקי זיר</span></li>
<li><span lang="he">תן תמליחי טו</span></li>
<li><span lang="he">] תאמר(?)&nbsp;</span></li>
<li><span lang="he">| גיר [</span></li>
<li><span lang="he">| יקבצהא מנה ו[</span></li>
<li><span lang="he">| ויחמלהם אליך אן שא</span></li>
<li><span lang="he">| [אללה</span></li>
<li><span lang="he">ועלי כאצה [רוחך</span></li>
<li><span lang="he">אלסלם ותקתי באללה</span></li>
<li><span lang="he">וחרה</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00020-00076/canvas/2">
                    
                    
                    
                        <h3>verso</h3>
                    
                        <ol>
<li><span lang="he">וקד וגה לך אבי אלבשר סלימאן בן שאול פי רזמה אבי אלפרג מרדוך צפט ⟦זעפראן⟧ מרגאן וליס עליה</span></li>
<li><span lang="he">מונה לאן חמל לה פי רזמה צפטין זעפראן ווגהת אנא לך פי רזמה מרדוך שכארה לוז מכסור פיהא</span></li>
<li><span lang="he">כ''ה רטל לוז תקבצ'הא מנה וליס עליהא מונה וקד וצל אלי כתאב אבי אלבשר סלימאן בן פרח ידכר</span></li>
<li><span lang="he">אנה אשתרא לי אלג' מן ונצף זעפראן ואנה שדה פי רזמה אכיה ואוסקהא פי קארב בן עלאן וקד שנעו&nbsp;</span></li>
<li><span lang="he">ענה אנה אכלה אלעדו אסל אללה אן יבטלה ואן יגמע עלינא ברחמתה &nbsp; &nbsp; &nbsp; ומא תחב עלמה מן&nbsp;</span></li>
<li><span lang="he">אסעאר אלבלד אלכתאן אלקמאט מן כ''ב אלי ל''ג כאס[ד] ואלמאלאל מן י''ח אלי כ' ואלניל אלכרמאני מן&nbsp;</span></li>
<li><span lang="he">ק''ק אלי ש''נ אלעאלי מנה אלניל אללואחי מן ק' אלי ש' אלעאלי מנה ואלבקם יסוא אליום ש' רבאעי אל&nbsp;</span></li>
<li><span lang="he">קנטא' ומא הו פי אלבלד אלא ענד רגל ואחד לא גיר אלקרפה ק''י אלפלפל יסוא אליום קלה אלהלילג&nbsp;</span></li>
<li><span lang="he">אלאצפר ס' אלקנט' אלכאבלי מן רטל ונצף אלי רטלין גיר תלת אלהנדי ח' בדינא אלסנה נ אלקנט' אלסמג אל</span></li>
<li><span lang="he">ערבי ל' אלקנט' אלגוזה י''ח אלמן אלהאל ד' אלמן אלפאגרה ד' בדינ' אלמחלב כ''ה אלקנט' אלורד מ''ג</span></li>
<li><span lang="he">אלהרנוה רבאעין גיר רבע אלפספאסה י' אלמן אלכאפור י''ג אלאוקיא אלמסכ נ' אלאוקיא אלסקט</span></li>
<li><span lang="he">כלה מעדום קליל ועלי כאצה רוחך אפצ'ל אלסלם ועלי סידי אבי סהל וסידי אבי אלחסן ולדיך&nbsp;</span></li>
<li><span lang="he">אבקאהם אללה ואנמאהם אלסלם ועלי ואלדתך אבקאהא אללה אלסלם ועלי גמיע מן תחוט ביה ענאיתך</span></li>
<li><span lang="he">אלסלם ותקרי סלאמי עלי סידי אבי זכרי יהודה אלטביב ועלי סידי אבי נצר דאוד בן נחום ועלי סידי</span></li>
<li><span lang="he">אבי אלוליד בן זבלאן אלסלם ועלי גמיע מן סאל ענא אלסלם ותקתי באללה וחדה</span></li>
</ol>
                    
                        <h3>verso, address</h3>
                    
                        <ol>
<li><span lang="he">לסידי ומולאי אבי אלסרור יושע בן נתן נ''ע&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; מן מחבה יעקב בן אסמעיל אלאנדלסי נ''ע&nbsp;</span></li>
<li><span lang="he">אטאל אללה בקאה ואדאם סלאמתה וסעאדתה &nbsp; &nbsp; &nbsp; &nbsp; &nbsp; &nbsp; &nbsp; יצל אלי מצר אן שא אללה עז וגל</span></li>
</ol>
                    
                </div>
            
        </section>
    </body>
</html>
