
<html>
    <head>
        <title>Transcription of Letter: T-S 13J21.20</title>
    </head>
    <body style="max-width: 860px; margin: auto">
        <h1>Transcription of Letter: T-S 13J21.20</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00021-00020/canvas/1">
                    
                    
                    
                        <h3>Recto:</h3>
                    
                        <ol>
<li>בש רח</li>
<li>אלדי אעלם בה מולאי געלת פדאה מן כל סו</li>
<li>אן נחן לם נזל פי נכד עטים ציאם אלא אן גא</li>
<li>אלשיך אבו מנצור שצ אכברנא באנך פי טלב</li>
<li>שי מן אלגאמכיה ורגועך אלי [[אלא]] אלבלד פזאד</li>
<li>עלינא אלהם ואלציאם ומא כרגת מן ענדנא אלא</li>
<li>עלי אנך לא תטלב מנהם שי סוי דסתור</li>
<li>פאיש [[נקץ]] רגע נקצה פלמא סמעת אנהם</li>
<li>יכתבו לך בקמח מצית אלי ענד אלסדיד</li>
<li>בן מסמאר ואלעאלמל(!) וחכית להם אמרך</li>
<li>קאלו לי הדא כולה מדאפעה ואמא קמח</li>
<li>פמא ענדנא קמחה ואחדה ולא גירה מן</li>
<li>אלחואלאת כולהא חתי אנהם אכדו תמן</li>
<li>אלאראצי [[אלדי ל]] קבל טלועהא פסייר קול</li>
<li>לאבוך אן כאן יכדם בלאש ולא יטמע נפסה</li>
<li>באכד שי פיגי ואלא יקעד פגמיע מא</li>
<li>יקולוה לה [[להו]] מדאפעה וקאל לי אלעלם סר</li>
<li>אן מא //פי// ניתהם ידפעו [[לבוך]] לה שי פאן חסן</li>
<li>ענדה יכדם בלאש יכדם ואלא לא יטלב</li>
<li>מנהם שי סוי דסתור ומד הו יטלב שי מא</li>
<li>ידפעו לה דסתור פאן כאן פי ניתה יטלב</li>
<li>דסתור לא יטלב מנהם שי בל יקול להם</li>
<li>אנא מא באטלב שי סוי דסתור ואתפק</li>
<li>מגיי בן ביאן לסדיד חכית לה חאלנא קאל</li>
<li>לי אלקול אלדי קאלה לי אלעלם בעיה(!)</li>
<li>פאגתמעת באלמכלץ בחצור אלעז קאלו</li>
<li>לי מא בקו ידפעו לה שי ואמא אלקמח</li>
<li>פהו מדאפעה מתל מא עמלו</li>
</ol>
                    
                        <h3>Right margin, perpendicular lines:</h3>
                    
                        <ol>
<li>בה פי אלאול מא חאלה בעד יסעף פאן כ[א]ן יכדם בלאש יכדם ולא יעדב סרה יא מולאי אחרץ</li>
<li>אן תרתב לך זבון ולא תטמע נפסך [באל]רגוע אלי דמירה פאן אנת רגעת אליהא יכון סבב</li>
<li>דמארנא לאן אלדי כאן מע[נא] ראח [לאניא] ופית מנה זין אלתגאר ארבעה ואנפקנא ואחד</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00021-00020/canvas/2">
                    
                    
                    
                        <h3>Verso:</h3>
                    
                        <ol>
<li>ואלכבשי /מ/סאפר אלי מכות ואחאל עלי וכילה</li>
<li>באגרה אלדאר וסכן מא בקי בלאש וקאל</li>
<li>מא יאכד אגרתהא אלא בעשרה פי כל</li>
<li>שהר ואשהד עלי סיף אלמלך באגרתהא</li>
<li>מן נצף גמאדי אלאכר ואמא אלבלד פמא</li>
<li>פיהא פצל לא מרץ ולא רמד ולם יטלבך</li>
<li>אחד אלא צחו כולהם ועוץ מא נכון</li>
<li>פי אישם אלאחואל פי בלאד אלגרבה ונחן</li>
<li>מנכדין נכון פי בלדנא [[. . . ]] טייבין אלעיש וקת</li>
<li>בקליל ווקת בכתיר ובית בלא כרא ומא</li>
<li>פי חאלנא וזן עשרה כראריב פי כל שהר</li>
<li>פכיף עשרה דראהם ולקד אנני</li>
<li>חאיר פי וזנהא פי הדא אלשהר וקד הגם</li>
<li>אלברד ואלצגאר עראיא פלו דכלו מצר</li>
<li>אפתצלו בארואחהם באן תעמל כל</li>
<li>ואחדה מנהם מנסג תכתסי בה ואמא</li>
<li>ברא פלא וגזל מא ענדהם וחריר פמא</li>
<li>בקית אדאין מן זין אלתגאר שי לאנני</li>
<li>אופיתה ומא באגד תמן פסאלתך באללה</li>
<li>לא תרגע תרמי נפסך פי אלגרבה ומא</li>
<li>בקי פי אלעמר מתל מא מצא לאן אלהלאך</li>
<li>דון אלגרבה ואנטרח עלי מן יאכד לך</li>
<li>דסתור ולו דפע לך מאיה דינאר</li>
<li>לא תכרג ולא תטמע נפסך מנהם בשי</li>
<li>[[ולא ת]]</li>
</ol>
                    
                </div>
            
                <div data-canvas="https://geniza.princeton.edu/documents/3329/iiif/canvas/1/">
                    
                    
                    
                        <h3>Verso, offset:</h3>
                    
                        <ol>
<li>ולא תסל עני פאן אלמרץ זאד</li>
<li>בי גדא וצאר יגיני קטע בלגם</li>
<li>דם מע אלאלם אלשדיד ואכתר מא</li>
<li>יתור בי הדא ואמא הו עטים</li>
<li>אלאכ(?)אנה דונה אלבארי תע יחסן</li>
<li>עאקבה למען שמו ושלום</li>
</ol>
                    
                </div>
            
                <div data-canvas="https://geniza.princeton.edu/documents/3329/iiif/canvas/2/">
                    
                    
                    
                        <h3>Verso, right margin, perpendicular lines:</h3>
                    
                        <ol>
<li>ואדא אכדת אלדסתור ופרג אללה לא תגיי בל [ . . . . . ]א עלמנא במא יכון ואנת עלי</li>
<li>ען מא תרא ואלגאריה ולדת [[וג]] בלטף אללה [תע] בעד תקביל מוטא קדמיך</li>
<li>ותבליג סלאמי אלי אם שמואל וולדהא וואלדה ואם א[ . . . . . ] חסן וול[דה]א וואלדה ושלום ותעדרני פי כתב הדה אלאחרף לאנני</li>
<li>[[וכנת]] למא כרגת מן צלאת מעריב אלתקית [ . . . ]הא קאל [ . . . . ]גה אלי מצר קלת לה //כתאב// קאל לי אכתבה לאנני סאר</li>
<li>[... ...] מא ערפת איש כתבת ושלום</li>
</ol>
                    
                </div>
            
        </section>
    </body>
</html>
