
<html>
    <head>
        <title>Transcription of Letter: T-S Ar.51.111</title>
    </head>
    <body style="max-width: 860px; margin: auto">
        <h1>Transcription of Letter: T-S Ar.51.111</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-AR-00051-00111/canvas/1">
                    
                    
                    
                        <ol>
<li>. . . . . . . . . . . . . . . . . . . . . . . . . . . . . . . . . . . . . . . . . .]בקה אלל[ה] תעאלי וגמיע</li>
<li>. . . . . . . . . . . . . . . . . . . . . . . . . . . . . . . . . . . . .]כתהם בנעמה מן אללה לם יתגיר</li>
<li>. . . . . . . . . . . . . . . . . . . . . . . . . . . . . . . . .] פאללה תעאלי יגמע אלשמל בך קריב</li>
<li>. . . . . . . . . . . . . . . . . . . . . . .]על[י א]נעם אלחאל כמא עהדת ואלאולאד אסעדהם אללה תעאלי מתפקין</li>
<li>. . . . . . . . . . . .] מע בעצהם בעץ קד אדבהם גיבתך ענהם ואמא חדית אצחא[ב . . . . .</li>
<li>. . . . . .אטלקו] עליהם אלאלסנה וו/א/גהוהם באלכלאם אלקביח מתל קד אטהר אללה מעגז פי [דלך</li>
<li>. . . . . . .] אצחאבה סוף יצרבו באלכית ואלכית ולא מתל אלשיך אבו נצר וגוהר ובקיה אצחאבה</li>
<li>מסרורין כתיר ואמא אולאד אלששי פלם ירגעו יגתמעו באלפקיה ולא וקפו לסלטאן</li>
<li>אלי אול כמיס פי רמצאן ואלפקיה מנעכף וקפו בקצה ללסלטאן ואנהא דפעת לאלריס</li>
<li>פאצחאב אלריס מנהם מן יקול אן אלמלך אלעאדל דפעהא לה מן ידה ומנהם מן יקול אן אל</li>
<li>שרף יעקוב דפעהא לה ואלצחיח אן וגדהא אחד אלכדאם דפעהא לה ואן אלריס כתב מחצר</li>
<li>באלערבי אקול אנא פלאן בן פלאן אנני תברעת בתעבד ללה ותנפל ברכוע וסגוד וצלוה</li>
<li>פי ביתי לנפסי לם אלזם בה אחד ולא גירת עליהם פי כנאיסהם שי ואסתדעא אליהוד</li>
<li>באלפראנסה ובנפסה ובגלאמה ובצהרה ויקול לכל אחד מנהם אנא אלזמתך בצלותי או</li>
<li>גירת עליך שי פי כניסתך יקול לא פאכד כט אלגמאעה בדלך קריב מאיתין שכץ ומן</li>
<li>גמלתהם אבו אלפרג צהרך וקאלו מפצל איצא ולדך ושנעו באן אלריס אוקף גמאעה מן משאיכה</li>
<li>עלי אלקצה ועלי מא פיהא מן אלמסרות פאשארו עליה פאן יסבתהא פי אלכניסה ואן תקרא</li>
<li>עלי אלגמאעה ויחרם באסם ראפעהא ותופדת אלגמאעה אלי אלכניסה יום אלסבת ליחצרו</li>
<li>מא יגרי פלם יגרי שי אלא אן אלריס אנדר אן יום אלאתנין יח[רם] פי מצר ואלקאהרה באסם</li>
<li>מן אסמא שי לכניסה דמוה ולא יחצר יערף בה בית דין יקצד בהדא אכדהם בוגה שרעי</li>
<li>ואטהאר נחסהם וקלה דינהם ענד אלגמאעה ואנפאד אלחרם פיהם בהדה אלצורה לא מן</li>
<li>גהה וקופהם ללסלטאן ומן אכבר אלמשדין מנה פי הדא אלמכין בן מרדוך וסבחאן אלעאלם מא</li>
<li>יכון ואמא אלמחצר אלדי כתבה אלריס פאן אלממלוך אגתמע בר חננאל ובאלזכי בן ר נסים וערפתהם</li>
<li>אן כתאבה אלמחצר תדל עלי צעף ודלה ואן כל מן כתב פיה רהינה חלק אלדקן לאנהם שהדו</li>
<li>באלזור וקמת להמא אלדליל ואלברהאן באנה גיר ובדל פי כנאיסנא ואלזמנא ונקל דלך ען אלממלוך</li>
<li>אלי אלריס ואלחאל באקי אלי אן נבצר אישי יגרי ואול סבת גבת ענא כאן עזא בו אלמחאסן</li>
<li>בחג אלמעאני ויום אלאחד תופי ברכאת בן ר אליה וכאן וצול אבוה תאני יום מותה ופי</li>
<li>אלגמעה נפסהא תופי יוסף בן אלכראז תעשא ונאם פי פראשה אצבח מאית וקיל אן וגד</li>
<li>ווגהה] אסוד מתל אלחבר ואמא אסעאר אלבלד אלקמח אלגדיד אלעאל ביב דרהם אלארדב</li>
<li>ואלקדיח?] אלטייב בסבעה ובתמאניה ואלשעיר בדרהם נקרה אלארדב ואלמשמש ואלתפאח</li>
<li>עשרה ארטאל בדרהם סואד</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-AR-00051-00111/canvas/2">
                    
                    
                    
                        <h3>verso</h3>
                    
                        <ol>
<li>ואל]מסכי ואלמכצב כמסה בדרהם וגמיע סער אל[ב]לד מן הדה אלנסבה ואלמאתור מן</li>
<li>אנעאמך ותפצלך אן תנוב ען ממלוכך אלסלאם ואלשכר ללמולא אלשיך אלאגל אלסדיד</li>
<li>כאתב אלערב ותבלגה שכרי לה ודעאי וראי אלממלוך למולאה אן לא תגעל לך</li>
<li>רפיק פי אלעסכר סואה פצחבתה הדיתי למולאי ואכי יכדם אלמולא באתם סלאם וכתיר</li>
<li>אלוחשה מנה ואלממלוך ולדה כאתב הדה אלאחרף יכדם מולאי באתם סלאם ומתשכי</li>
<li>וחשתה וקטעתה מן ראיך פי מא יכצה מן גהה מזאגה ונפסה ולו אכדנא אן נצף</li>
<li>מא ענדנא מן אלשוק ואלוחשה ואנקטאענא מן תפצלך וראיך למא וסעה כתאב ואכי</li>
<li>יסאל תפצל אלמולא פי אסתעלאם כבר ולדה יוסף ותעלמנא בחאלה וכאן אלממלוך</li>
<li>קד סאל תפצל ר אברהם שמ צו אן ענד וצולה אלי דמשק יסתעלם סער אלרצאץ וסער</li>
<li>אלסילקון ויעלם בה אלממלוך פאשתהי מן תפצל אלמולא אלסלאם עליה ותדכארה בדלך</li>
<li>פהי אכבר חואיג אלממלוך קראת עליך אלסלאם וגמיע מן תחוטה ענאיה אלמולא</li>
<li>אלסלאם ושלום ולם יצל מן אלמולא כתאב סוי כתאב ואחד מן [.]אה והדא תאני כתאב</li>
<li>סירה אלממלוך וכתב יום אלאחד אלכאמס מן שהר תמוז יהפך לשמחה ושלום</li>
</ol>
                    
                </div>
            
        </section>
    </body>
</html>
