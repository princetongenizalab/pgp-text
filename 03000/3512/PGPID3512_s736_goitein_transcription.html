
<html>
    <head>
        <title>Transcription of Legal document: T-S 18J1.24</title>
    </head>
    <body style="max-width: 860px; margin: auto">
        <h1>Transcription of Legal document: T-S 18J1.24</h1>

        <p>S. D. Goitein, unpublished editions.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00018-J-00001-00024/canvas/1">
                    
                    
                    
                        <ol>
<li>נקול נחן אלשהוד אלואצעין כטוטנא אכר הדא אלמסטור אן למא כאן יום אלסבת</li>
<li>פי אלעשר אלאוסט מחדש אייר שנת אתסז לשטרות דכלנא אפתקדנא אלשיך</li>
<li>אבו אלמרגא סאלם אלחלבי אלצבאג יחיש רפואתו פוגדנאה מלקי עלי פראשה</li>
<li>כל דהנה חאצר כסאיר אלמעאפין עארף באלוקת ואלזמאן ובשכץ כל מנא</li>
<li>פאלתפת אליה אחד אלחאצרין עלי וכיל אלנצח וקאל לה אן מן אלואגב אן תוצי</li>
<li>כחצרה אלגמאעה במא לך ומא עליך ותכלץ תרכתך מן אלשגב פקאל</li>
<li>אנני מעול עלי הדא אללילה ענד כרוג אלסבת פכאן חאצרא אלשיך אבו אלעלא</li>
<li>מר ור אפרים בר מר ור יפת הפרנס הנאמן ראש הפרנסים נע פקאל ללשיך</li>
<li>אבו אלמרגא אלמדכור בחצרתנא אנה תעלם אלדי לי ענדך ורבמא לא אקדר</li>
<li>אגי אלי ענדך אללילה פארדי מנך אן תקר באלדי לי בין די אלחאצרין ותרצי לי בה</li>
<li>בחצורי ליסמאן קלבי פקאל לה נעם יא שיך אבו אלעלא לך ענדי סחה עשר דינ</li>
<li>וארבעה עשר קיראט דפעה לך פי גמעתין דינאר בקי לך ענדי כמסה עשר</li>
<li>דינאר וארבעה עשר קיראט אן עשת פאנא כל גמעה אדפע לך נצף דינר אלי אן תסתופיה</li>
<li>ואן קצי עליי באלמחתום פאנת תנתצף עלי אחסן קציה ואלתפת אלינא סאלם</li>
<li>אלמדכור וכרר אלאמר עלינא מראר כאקרארה בין ידינא לנחפט דלך ענה עלי</li>
<li>סביל אלוציה וענד מא קאל לנא דלך אלתפת ולדה אבו אלכיר וקאל ללשיך</li>
<li>אבו אלעלא אלמדכור לא תשגל קלבך הדא אלמבלג ענדי לך ולו כאן אצעאפה</li>
<li>ואשהדנא עליה באעתראפה ענדנא אן קד צאר הדא אלמבלג עליה ללשיך</li>
<li>אבו אלעלא דנן אן קצי עלי ואלדה באלמחתום ומה עלמנאה מן דלך קיידנאה</li>
</ol>
                    
                </div>
            
        </section>
    </body>
</html>
