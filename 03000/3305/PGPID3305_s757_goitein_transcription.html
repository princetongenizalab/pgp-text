
<html>
    <head>
        <title>Transcription of Letter: T-S 13J19.9</title>
    </head>
    <body style="max-width: 860px; margin: auto">
        <h1>Transcription of Letter: T-S 13J19.9</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00019-00009/canvas/1">
                    
                    
                    
                        <ol>
<li>וצלני כתאבך יא ואלדי אטאל אללה בקאך מתצמנא בסלאמתך פשכרת אללה עלי דלך מורך ז בקין</li>
<li>מן מרחשואן עלי יד סרור אלפיג ומעה נסכה אכרי מא ארא אן אגאובך עליהא ואנא אגאובך</li>
<li>עלי אלכתאב אלדי קד אעלמתך תאריכה דכרת מא אנפדתה מע בן אלאסכנדר ומא אנפדתה מע</li>
<li>בן אבי זבג מן אלעין לא ומע בן אכתה אלנצף מסתנצריה ובן רגל אלמאידה נה וקד</li>
<li>תקדמת כתבי מע אלפיוג ומע גיר אלפיוג אעלמתך בוצול גמיע מא דכרתה מן</li>
<li>אלדנ ומן אלחואיג וקד וצלת כתבך עדה ארגו אן כתבך מני באלקרב בוצול בן אלקמחה</li>
<li>מע אלשיך אבי יעקוב מעה צרה פיהא ס דינ גיאד גיאד ארגו אן תקבץ גמיעהם קבל אן</li>
<li>תסאפר ולא תשתרי שיי אכתר ממא קד אשתריתה ק סכר וק סקט ותצל אליך מע סלאמה</li>
<li>אללה ק דינ וכסר ביד בן אלקמחה נ וביד אבי יעקוב ס תשתרי מנהא כ קנטאר רצאץ</li>
<li>ס דינ ה גרב צאבון ל וקנטאר זיבק יח דינ אביע ענדנא אליום כ נצף לא יכון</li>
<li>בד מן שרא הדה אלחואיג בהדה אלדנ אן שא אללה וכתבך מני באלקרב בשראהא ולא תמאדא</li>
<li>פיהא פהי תטיר כמא קד טארת הנא גמיע בצאיע אלמגארבה כלהא מא תלחק הנא אלזית</li>
<li>דינ וקירטין אלקלה אלצאבון ו אלרצאץ ד אלחדיד ה אלקזדיר אלמחאר כ גרוי אלשמע</li>
<li>כ דינ אלקנטאר גרוי אלגזל אלדהב יסוא ג בדינ //מתאקיל// ואחד אלנחאס כה אלכז מא יגד גיר</li>
<li>אן סערה פי מצר גייד וצל כתאב עיאש ידכר אנה באע ו שקאק גירי יג דינ אעלמתך</li>
<li>אן שדת גמיע אלמתאע רזמה ואן אלדי אשתרא עמי קע שקה יו פוטה זרק קיב</li>
<li>רטל קזדיר עה רטל שמע ואלכל באקי פי אלמכזן ומא אחרך שיי וכדלך אלדהב</li>
<li>מא אחרכה אעלמתך אן אלחרירין קבצת מנהם דכרת קבצך לי שקאק מע אלרדאין ואל</li>
<li>פוטה תעטי ללשיוך אלרדאין לא גיר ותאכד אנת אלי שקאק תביעהא ואלפוטה</li>
<li>תבקיהא או תביעהא הי לנא כיף מא ארדת ולא תאכד כלאמי אלא בקבול ואעמל</li>
<li>מנה מא תרא אנת צואב דכרת אן עמי מא יתכלץ מנה קד כתבת אנא לך עלי לסאנה</li>
<li>כתאב מע מחמד אלפיג אלטיאר לי אנא מעה כתאבין וקד כתב עמי אלי אלכהן סאלה</li>
<li>אן ידפע אליך כ דינ בקירט בעד אן תסלם אליה אלתפאת אלקזדיר אעלמתך דלך לך</li>
<li>עליה אד לם ידפע אליך שיי תאכד מנה כ וקיר וענדך דינרין ונצף תכון כב יג ותמ</li>
<li>אלקזדיר קאל מא ידפעה לך אלא אן יצל אליה כתאבך תקול לה מא אכד לי מן תמנה</li>
<li>חתי יציב בה ענד סלימאן חגה לאנה קאל הדא אלנצף קנטאר קזדיר צח פיה יג דנ</li>
<li>עלי סלימאן מנה סלפה אבי אלמנצור קריב אלב ויבקא לה ענדי י דנ וכסר והי</li>
<li>בקדר אלנפקה אלדי ננפק עלי אלשיך ימצא רח פתאכד מן אלכהן כ דינ וקיר</li>
<li>ותופי ען סלימאן מא כאן עליה ולא תבקי לך ענד אחד במצר חבה ואחדה ותצל</li>
<li>כל מא תשתריה פי אלמכזן ותנחדר אן שא אללה אללה יגעלך פי חיז אלסלאמה ומא</li>
<li>כאן מן כלאמי פי חדית תאסומה ושמשך מא לי חאגה באלגמיע אן סהל עליך אשתרי</li>
<li>עמאמתין סקליה ואבקיהם לי במצר יכון תמנהם ח דנ מא יכסר פיהם שיי אלא מא ירבח</li>
<li>מא ירבח</li>
</ol>
                    
                        <h3>Right margin, diagonal lines written upside down.</h3>
                    
                        <p>מע תוב ללספרה | אן סהל עליך דלך | ואן לם ואלא פי | אוסע עד ד | ולא תציק צדרך | פמא תסוא אל | דניא הדא | עהא אני | אעדרך וארגו | אן אלתסתיג יצל | ואקבצה אן שא אללה | אעלמך אן קד | קבצת אלחואיג | מן בן רגל אל | מאידה מע | אלדנ ואלדי | קבצתה אלכריטה | אלגוזה צח עדדהא | ווזנהא אלגלאפה | וגמיע</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00019-00009/canvas/2">
                    
                    
                    
                        <h3>Verso.</h3>
                    
                        <ol>
<li>מא דכרתה וצל סאלם בחמד אללה ותפצלה פלא תשגל קלבך לעל כ דינ</li>
<li>דר ל דינ שאמיה אלצרף ל הנא וכתבת ליומין כלון מן כסליו ע/ר/פנא אללה</li>
<li>ואיאך ברכתה וגעלך פיה מן אלסלאמין וגמע ביננא ובינך אנה עלי מא ישא קדירא</li>
</ol>
                    
                        <h3>Arabic:</h3>
                    
                        <p>לואלדי אבי אבראהים אסמעיל בן פרח אל.א.י מן ולדה פרח בן</p>
<p>אסמעיל בן פרח //. . . . . . .//. . . . . . . . . . . . . . . . .</p>
                    
                        <h3>Bottom margin, parallel lines written upside down. Address.</h3>
                    
                        <p>ואלדי אלעזיז עלי אבי אברהים אסמעיל בן פרח מן ולדה פרח בן אסמעיל בן פרח נע</p>
<p>נע</p>
<p>אטאל אללה בקאה ואדאם תאיידה וסעאדתה ליומין כלון מן כסליו</p>
                    
                </div>
            
        </section>
    </body>
</html>
