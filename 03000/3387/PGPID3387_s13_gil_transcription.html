
<html>
    <head>
        <title>Transcription of Letter: T-S 13J26.8</title>
    </head>
    <body style="max-width: 860px; margin: auto">
        <h1>Transcription of Letter: T-S 13J26.8</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00026-00008/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;בסם אללה אלעטים</span></li>
<li><span lang="he">כתאבי אטאל אללה בקא מולאי אלשיך ואדאם עזה ותאידה וסעאדתה וסלאמתה</span></li>
<li><span lang="he">ונעמאה מן אלאסכנדריה ללנצף מן סיואן ואלחאל סלאמה ונעמה בבקא</span></li>
<li><span lang="he">מולאי אלשיך אדאם אללה עזה ואלחמד ללה רב אלעאלמין תקדם כתאבי</span></li>
<li><span lang="he">אליה צחבה מנצור אלפיג [עטפ]ה כתאב ולד אלחזאן למולאי אל</span></li>
<li><span lang="he">חאבר אדאם אללה עזה בכט [ער]בי ונסך גדה עטיה [ &nbsp; &nbsp; &nbsp; &nbsp; &nbsp; ]</span></li>
<li><span lang="he">ישכצני פיה למצר לאנה [רגל] שיך מא פיה מא יסאפר</span></li>
<li><span lang="he">אחיב מנה יתפצ'ל ענד וצול מולאי אלנגיד אלאגל ומולאי אלחאבר</span></li>
<li><span lang="he">אדאם אללה עלאהם יוקפהם עלי אלכתאב ליעלמו אן האיי אלרגול</span></li>
<li><span lang="he">&nbsp;פי קלבה מני גרץ' דכרה אלי מולאי אלשיך אדאם אללה עזה חמל</span></li>
<li><span lang="he">&nbsp;אלרחל אלדי לה פי האיי אלסנה מרכב בן אסכנדר אלי סקליה ברקלוין צקט</span></li>
<li><span lang="he">&nbsp;אלמרכב אלכביר ו' אעדאל כתאן מרכב מפצ'ל ה' אעדאל כתאן וברקלוין</span></li>
<li><span lang="he">&nbsp;צקט ועלאוה מראכב אלמהדיה מרכב אלאמיר פכר אלערב</span></li>
<li><span lang="he">&nbsp;ממא כאן באסכנדריה כאצתה ברקלו פלפל מרכב נאצר אלדולה</span></li>
<li><span lang="he">&nbsp;[[ &nbsp; &nbsp; &nbsp; ]] ממא כאן באסכנדריא [[גמלה]] כלטה ברקלו פלפל וכאצתה</span></li>
<li><span lang="he">&nbsp;ברקלו ניל כלטתה מע אסוד ברקלו וקד חמלת צחבה אלכהן אלפאסי</span></li>
<li><span lang="he">&nbsp;אלמעגר ואלגרתין זאבק פי מרכב אלאמיר נאצר אלדולה וריסה</span></li>
<li><span lang="he">&nbsp;בן אלקט וחמלת צחבה אלכהן איצ'א אלגראב אללאזורד אלדי</span></li>
<li><span lang="he">&nbsp;לבן אזהר כמא רסם וכתבת ללשיך אבו אלחסן אעלמתה במא חמל</span></li>
<li><span lang="he">&nbsp;אליה וקד אקלע פי אלאול מרכב בן אלקט ובן אסכנדר ואלריח</span></li>
<li><span lang="he">&nbsp;אליום שרקי ואלחסאב עליהום אנהם אליום עדאו ואלמרכב אל</span></li>
<li><span lang="he">&nbsp;כביר ומרכב מפצ'ל ומרכב פכר אלערב אקלעו בעדהם ואלחסאב</span></li>
<li><span lang="he">&nbsp;עליהם אנהם אליום עלי טברק אללה תעאלי יסמענא סלאמה אלגמיע</span></li>
<li><span lang="he">&nbsp;ברחמתה ואדא וצל מנהם כבר כתבת לה בה וכיר יכון אן שא אללה</span></li>
<li><span lang="he">&nbsp;כאן בקית ענדי מן עאם אול ממא כנת אשתרית לרוחי ה' גראר</span></li>
<li><span lang="he">&nbsp;עסל חמלתהא צחבה דאוד צאחב ביאן ודכר אנה ינזל עסלה</span></li>
<li><span lang="he">&nbsp;ענד אלשיך אבי אלפרג בן שעיה פגעלתהא צחבתה ינזל בהא אין</span></li>
<li><span lang="he">&nbsp;נזל אלעדל אלדי לה יכון עלמהא ענד מולאי אלשיך אדאם אללה עזה</span></li>
<li><span lang="he">&nbsp;ליסל בן שעיה ענהא אן שא אללה עליהא מכתוב יחיי טביב יחיי טביב</span></li>
</ol>
                    
                        <h3>Recto, right margin</h3>
                    
                        <ol>
<li><span lang="he">וכדלך אנפדת צחבתה זוג</span></li>
<li><span lang="he">חצר למולאי אלחאבר</span></li>
<li><span lang="he">אבו אלפצ'ל זוג חצר</span></li>
<li><span lang="he">ומעה ג' גפאן</span></li>
<li><span lang="he">ואחרה ללחאבר</span></li>
<li><span lang="he">ואתנין ללנגיד</span></li>
<li><span lang="he">ומא אכד אלדי למולאי</span></li>
<li><span lang="he">אלשיך אדאם אללה עזה</span></li>
<li><span lang="he">אלי אן האולאי מא</span></li>
<li><span lang="he">&nbsp;מלאו ע[ &nbsp; &nbsp; &nbsp; &nbsp; ] וקד</span></li>
<li><span lang="he">&nbsp;סאלת אנסאן פי גפנה</span></li>
<li><span lang="he">&nbsp;כבירה והי תצל לה</span></li>
<li><span lang="he">&nbsp;מע מן יטלע בעד</span></li>
<li><span lang="he">&nbsp;הולאי אן שא אללה</span></li>
<li><span lang="he">&nbsp;דכר מולאי אלשיך</span></li>
<li><span lang="he">&nbsp;אדאם אללה עזה</span></li>
<li><span lang="he">&nbsp;אן אזפתהא</span></li>
<li><span lang="he">&nbsp;באסכנדריה</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00026-00008/canvas/2">
                    
                    
                    
                        <h3>Verso, upside down (right side up in original orientation, per Gil)</h3>
                    
                        <ol>
<li><span lang="he">ומא עלמת מא האיה אלתזפית ולא ראית גפנה מזפתה קט וקד כנת</span></li>
<li><span lang="he">דכרת לה כרוג אלאעדאל מן אלבאב ואן מא גוזו רקאע סנה ת'נ'ח' ולם יכון</span></li>
<li><span lang="he">ללאעדאל פי אלאצל רקאע ואן כאנת כאצתה ולא כלאם ואן כאן לגירה פיהא</span></li>
<li><span lang="he">שי יחתסב לה עליה נצף די'נ' אלעדל ואלקפאר יצל לה מע אלגפנה אן שא אללה</span></li>
<li><span lang="he">כצצתה באתם אלסלם יעקוב ומוסי יכצוה באתם אלסלם</span></li>
<li><span lang="he">דכר מולאי אלשיך אדאם אללה עזה אמר אלחטים וקד ואללה חתירת(!) אלשרק</span></li>
<li><span lang="he">מא פיה שי ואלבחירה מא יקדר עלי שראה ואנא ואללה חאיר אללה יסהל</span></li>
<li><span lang="he">מא פיה אלכירה ברחמתה פהי סנה צעבה צעבה אללה ירד אלעאקבה לכיר</span></li>
</ol>
                    
                </div>
            
        </section>
    </body>
</html>
