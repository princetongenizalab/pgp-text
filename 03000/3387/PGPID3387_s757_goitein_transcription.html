
<html>
    <head>
        <title>Transcription of Letter: T-S 13J26.8</title>
    </head>
    <body style="max-width: 860px; margin: auto">
        <h1>Transcription of Letter: T-S 13J26.8</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00026-00008/canvas/1">
                    
                    
                    
                        <ol>
<li>בסם אללה אלעטים</li>
<li>כתאבי אטאל אללה בקא אלשיך ואדאם עזה ותאידה וסעאדתה וסלאמתה</li>
<li>ונעמתה מן אלאסכנדריה ללנצף מן סיואן(!) ואלחאל סלאמה אנעמנא בבקא</li>
<li>מולאי אלשיך אדאם אללה עזה ואלמזיד ללה רב אלעאלמין תקדם כתאבי</li>
<li>אליה צחבה מנצור אלפיג [. . . .]ה כתאב ולד אלחזאן(!) למולאי אל</li>
<li>חאבר אדאם אללה עזה בכט [. . . .] ונסך גדה עטימה [. . . . .</li>
<li>ישכצני פיה למצר לאנה [. . . .] שיך מא פיה מא יסאפר</li>
<li>אחיב מנה יתפצל ענד וצול מולי אלנגיד אלאגל ומולי אלחאבר(!)</li>
<li>אדאם אללה עלוהם יוקפהם עלי אלכתאב ליעלמו אן האיי אלרגול</li>
<li>פי קלבה מני גרץ דכרה לי מולי אלשיך אדאם אללה עזה חמל</li>
<li>אלרחל אלדי לה פי האיי אלסנה מרכב בן אסכנדר אלי סקליה ברקלין צקט</li>
<li>אלמרכב אלכביר ו אעדאל כתאן מרכב מפצל ה אעדאל כתאן וברקלין</li>
<li>צקט ועלאוה מראכב אלמהדיה מרכב אלאמיר פכר אלערב</li>
<li>ממא כאן באסכנדריה כאצתה ברקלו פלפל מרכב נאצר אלדולה</li>
<li>[[דלול]] ממא כאן באסכנדריה [[כטלה]] כלטה ברקלו פלפל וכאצתה</li>
<li>ברקלו ניל כלטתה מע אשר ברקלו וקד חמלת צחבה אלכהן אלפאסי</li>
<li>אלמעגר ואלרדתין וארב פי מרכב אלאמיר נאצר אלדולה וריסה</li>
<li>בן אלקני וחמלת צחבה אלכהן איצא אלגראב אללאזורד אלדי</li>
<li>לבן אזהר כמא רסם וכתבת ללשיך אבו אלחסן אעלמתה במא חצל</li>
<li>אליה וקד אקלע פי אלאול מרכב בן אלקני ובן אסכנדר ואלריח</li>
<li>אליום שרקי ואלחסאב עליהום(!) אנהם אליום עדאו ואלמראכב אל</li>
<li>כביר ומרכב מפצל ומרכב פכר אלערב אקלעו בעדהם ואלחסאב</li>
<li>עליהם(!) אנהם אליום עלי טברק אללה תעאלי יסמענא סלאמה אלגמיע</li>
<li>ברחמיו ואדא וצל מנהם כבר כתבת לה בה וכיר יכון אן שא אללה</li>
<li>כאן בקיה ענדי מן עאם אול ממא כנת אשתרית לרוחי ה גראר</li>
<li>עסל חמלתהא צחבה דאוד צאחב ביאן ודכר אנה ינזל עסלה</li>
<li>ענד אלשיך אבו אלפרג בן שעיה פגעלתהא צחבתה ינזל בהא אין</li>
<li>נזל אלעסל אלדי לה יכון עלמהא ענד [מו]לאי אלשיך אדאם אללה עזה</li>
<li>ליסל בן שעיה ענהא אן שא אללה עליהא מכתוב יחיי טביב יחיי טביב</li>
</ol>
                    
                        <h3>Right margin, diagonal lines written upside down.</h3>
                    
                        <p>וכדלך אנפדת צחבתה זוג | חצר למולי(!) אלחאבר | אבו אלפצל זוג</p>
<p>חצר | מעה ג גפאן | ואחדה ללחאבר | ואתנין ללנגיד | ומא אכד</p>
<p>אלדי למולי | אלשיך אדאם אללה עזה | לאן הולאי מא | מלאו עיון</p>
<p>וקד סאלת אנסאן פי גפנה | כבירה והי תצל אליה | מע מן יטלע</p>
<p>בעד | הולאי אן שא אללה | דכר מולי אלשיך | אדאם אללה עזה |</p>
<p>אן אזפתהא | באסכנדריה |</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00026-00008/canvas/2">
                    
                    
                    
                        <h3>Verso.</h3>
                    
                        <ol>
<li>ומא עלמת מא האי. אלתזפית ולא ראית גפנה מזפתה קט וקד כנת</li>
<li>דכרת לה כרוג אלאעדאל מן אלבאב ואן מא גזאו רקאע סנה דנח ולם יכון</li>
<li>ללאעדאל פי אלאצל רקאע פאן כאנת כאצתה לא כלאם ואן כאן לגירה פיהא</li>
<li>שי יתחסב לה עליה נצף דינ אלעדל ואלקפאר יצל אליה מע אלגפנה אן [שא אללה</li>
<li>כצצתה באתם סלאם יעקוב ומוסי יכצה(!) באתם סלאם</li>
<li>רכ. מולי אלשיך אדאם אללה עזה אמר אלחטים וקד ואללה תחירת אלשרק</li>
<li>מא פיה שי ואלכתירה מא יקדר עלי שראה ואנא ואללה חאיר אללה יסהל</li>
<li>מא פיה אלכירה ברחמתה פהי סנה צעבה צעבה אללה ירד אלעאקבה לכיר</li>
</ol>
                    
                        <h3>Bottom margin, parallel lines written upside down. Address.</h3>
                    
                        <p>יצל אלי] אלשיך אבו זכרי יהודה בן מוסי ננ בן סגמ[אר שאכרה אברהים בן פראחי ננ אסכנדרא[ני</p>
<p>אטא]ל אללה בקאה ואדאם עזה ותאידה וסעאדתה ונעמ[תה</p>
                    
                </div>
            
        </section>
    </body>
</html>
