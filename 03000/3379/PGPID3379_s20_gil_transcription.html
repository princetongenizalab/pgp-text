
<html>
    <head>
        <title>Transcription of Letter: T-S 13J26.10</title>
    </head>
    <body style="max-width: 860px; margin: auto">
        <h1>Transcription of Letter: T-S 13J26.10</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00013-J-00026-00010/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;וא'מרתם כ'ה' ל'חי' וא'תה' ש'לום' וביתך שלום וג'</span></li>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;י'י ישמרך מכל רע ישמור את נפשך</span></li>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;י'י ישמר צאתך ובואך מעתה ועד עולם</span></li>
<li><span lang="he">חצ'רה אכי וקרה' עיני וסיידי ורייסי וגלילי ותאג ראסל&lt;י&gt; ומן בה עמרי אטאל אללה פי אלכיר בקאה</span></li>
<li><span lang="he">וצאנה ווקאה ומן חסן אלתופיק לא אכלאך אלדי נעלמך בה יא אכי סלמך אללה ולא אסלמך</span></li>
<li><span lang="he">וכאן לך עוזר וסומך משען ומבטח מעתה ועד עולם אני דכלת אלי סקליה באהלי מן תע[ב]</span></li>
<li><span lang="he">מן צ'יקת אן גרת עלי ושדאיד אן ראית פי אפריקיה וכתרת אשתיאקי אליכם פקלת לעל</span></li>
<li><span lang="he">נחצל פי סקליה נדכל מן תם אלי די[א]ר מצר לאן אפריקיה מא בקי פיהא צפר אלי דיאר מצר</span></li>
<li><span lang="he">ומא כנת יא אכי מעוול אלא עלי אלמגי אלי דיאר מצר פי הדה אלסנה פשא אללה תעאלי</span></li>
<li><span lang="he">&nbsp;אן א[עא]קני עאיק ען אלסיר ואלוצול אליכם והו אן אהל אלדאר מרצ'ת ואקאמת ר' שחור</span></li>
<li><span lang="he">&nbsp;וחק דין ישראל מא אקאמת חרכתי אלא בנ' דינאר מראבטיה לאן מרצ'ת אלמראה</span></li>
<li><span lang="he">&nbsp;ואלאטפאל אתנין ושא אללה אן תופי ואחד מנהם והו אלצגיר וכאן עמרה סנה ונצף</span></li>
<li><span lang="he">&nbsp;ולך טול אלבקא תם אן גרי עלי פי [ד]כולי אלי צקל[יה] חרכה מא ראית מתלהא קט</span></li>
<li><span lang="he">&nbsp;אכדנא נין עט'ים פי אלבחר ודכלנא אלי גזירה יקאל להא אלג'מור ואקמנא פיהא כ' יום</span></li>
<li><span lang="he">&nbsp;וליס כאן לנא מא נאכלו פיהא גיר אלחוריק חתי כרגנא מנהא ונחן פי גיר צפה'</span></li>
<li><span lang="he">&nbsp;בני אדם ואקמנא תמן בנא אלבחאר ל'ה' יום וכנא ענד אלנאס מפקודין [[לאן]] וכנא</span></li>
<li><span lang="he">&nbsp;מפקודין ענד אלנאס לאן אקלענא ר' קוארב מא כלץ מנהם גיר קארבנא וחק הדה אל</span></li>
<li><span lang="he">&nbsp;אחרף מא אקמנא פי סקליה נחו שהר מא נקדרו נאכלו אלכבז ולא נערפו מא יקאל</span></li>
<li><span lang="he">&nbsp;ממא גרי עלינא פי אלבחר פהו אלדי געלני לס נגי אלסנה אלי דיאר מצר ולם תסאעדני עלי</span></li>
<li><span lang="he">&nbsp;אלמגי אלסנה ממא גרי עליהא וליס אלכבר כאלעיאן ואכדי אן לי אליום ג' סנין מא ראית</span></li>
<li><span lang="he">&nbsp;מנך לא כתאב ולא גואב פאשתגל קלבי עליך והו אלדי קצרני ען אלמגי ואלסעה יא אכי</span></li>
<li><span lang="he">&nbsp;אללה אללה לא תקטע כתבך עני לאני מנתט'ו אלי כתאבך ואנא פי סקליה סאכן לא תקטע</span></li>
<li><span lang="he">&nbsp;עני כתבך אללה אללה מעי(!) מן יגי לאני מעלק אלקלב אליך כתיר משגול אלסר מן גהה</span></li>
<li><span lang="he">&nbsp;אנקטאע כתבך עני ואכתב לי עלי מסאלת אלגזייה ואן כנת מתחרך פדכלך אל[י]</span></li>
<li><span lang="he">&nbsp;סקליה אפצ'ל לאן צקט אלמשרק באיע כתיר פתגעלהא נזאהא ותגארה ונתעאונו</span></li>
<li><span lang="he">&nbsp;פי רפוע אלאהל ונגדו ראחה לבעצ'נא בעץ' ותכץ נפסך אלשריפה באפצ'ל אלסלאם</span></li>
<li><span lang="he">&nbsp;ותכץ אלשיך אבו אלמנגה וולדה אפצ'ל אלסלאם ואלשיך אבו עלי אפצ'ל אלסלאם</span></li>
<li><span lang="he">&nbsp;ואלשיך אבו אלמנצור אפצ'ל אלסלאם וכאלאתי אפצ'ל אלסלאם וגמיע מן</span></li>
<li><span lang="he">&nbsp;תשמלה ענאיתך ותחוט בה רעאיתך אפצ'ל אלסלאם וכתב אלכתאב</span></li>
<li><span lang="he">&nbsp;יום ראש חדש סיון ואללה אללה מא תחתאג וצאיא פי אלגואב מסרע אן שא אללה</span></li>
<li><span lang="he">&nbsp;ואלסלאם עליך ורחמה' אללה וברכאתה ושלומך יגדל לעד ולא ידל אמן</span></li>
<li><span lang="he">&nbsp;וולדי אבו אלחסן יקריכם אגמעין אלסלאם ואהל דארי תקריכם אלסלאם צגיר וכביר</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00026-00010/canvas/2">
                    
                    
                    
                        <h3>Verso</h3>
                    
                        <ol>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;] אכי וסיידי ו[רייס[י] ו[ &nbsp; &nbsp; &nbsp; &nbsp; &nbsp; &nbsp; &nbsp; מ]ן אכיה אל[</span></li>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;] ושקיקי אבו אלברכאת בר כ[ &nbsp; &nbsp; &nbsp; א[בו] סעיד בר [</span></li>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;מ[ר' [ור'] הידוע [ב]טארק</span></li>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;] אלי מצר אן ש[א אל]לה</span></li>
</ol>
                    
                </div>
            
        </section>
    </body>
</html>
