
<html>
    <head>
        <title>Hebrew Translation of Letter: T-S 13J26.10</title>
    </head>
    <body style="max-width: 860px; margin: auto">
        <h1>Hebrew Translation of Letter: T-S 13J26.10</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section lang="he" dir="rtl">
            
                <div data-canvas="https://cudl.lib.cam.ac.uk/iiif/MS-TS-00013-J-00026-00010/canvas/1">
                    
                    
                    
                        <h3>recto</h3>
                    
                        <ol>
<li> </li>
<li> </li>
<li> </li>
<li>…. הדרת אחי ובבת עיני ואדוני ו'ראשי' ונכבדי ועטרת ראשי ומי שבו (תלויים) חיי, ייתן לך אלוהים ימים ארוכים וטובים</li>
<li>ויגן וישמור עליך ואל ימנע ממך את מיטב המזל. אודיעך אחי, ייתן לך אלוהים שלום ואל ינטוש אותך</li>
<li>ויהיה לך עוזר, וכו' …. , שהגעתי לפלרמו עם משפחתי מפני הקושי</li>
<li>שבמצוקה שעברה עלי ואסונות שראיתי באפריקיה, ורבו געגועי אליכם ואמרתי אולי</li>
<li>אעבור לפלרמו, משם אבוא לארץ מצרים ; כי באפריקיה אין עוד נסיעות לארץ מצרים.</li>
<li>והיה בדעתי, אחי, להגיע בהחלט השנה לארץ מצרים. אבל רצה אלוהים יתעלה</li>
<li>להשהותני מלנסוע ולבוא אליכם, והסיבה היתה שבני הבית חלו ושהו ד' חודשים.</li>
<li>אני נשבע בדת ישראל, מסעי לא יצא לפועל אלא אחרי שהוצאתי נ' דינר 'מראבטי' כי האישה היתה חולה,</li>
<li>וגם שני ילדי, ורצה אלוהים שהאחד מהם, הקטן, נפטר והוא בן שנה וחצי,</li>
<li>תיבדל אתה לחיים ארוכים. אחר כך, בעת בואי לפלרמו, עבר עלי זעזוע שטרם ראיתי כמוהו. </li>
<li>תפסה אותנו סערה נוראה בים, ונכנסנו לאי שמו אלעמור. ושהינו בו כ' יום</li>
<li>בלא שהיה לנו מה לאכול חוץ מסרפד; וכשיצאנו משם כבר לא היה לנו פרצוף</li>
<li>של בני אדם ונותרנו נתונים לחסדי הים ל"ה יום; ונחשבנו אצל הבריות נפקדים; נחשבנו </li>
<li>נפקדים אצל הבריות כי הפלגנו ד' 'קארבים' ולא ניצל מהם אלא ה'קארב' שלנו. ואני נשבע </li>
<li>באותיות אלה, במשך חודש בקירוב לשהייתנו בפלרמו לא יכולנו לאכול לחם ולא ידענו מה שמדברים אלינו,</li>
<li>בגלל מה שעבר עלינו בים. וזו הסיבה שלא הגעתי השנה לארץ מצרים ; לא אפשרה לי</li>
<li>שנה זו לבוא, מפני מה שהתרחש בה. ואין דומה משמע אוזניים למראה עיניים. וסבורני שזה לי היום ג' שנים שלא ראיתי</li>
<li>ממך לא מכתב ולא תשובה, ואני מודאג בגללך, וזה הדבר שהרתיעני מלבוא. ועכשיו, אחי, </li>
<li>בשם אלוהים, אל נא תפסיק לכתוב לי, כי אני מצפה למכתב ממך. אני מתגורר בפלרמו, אל תפסיק</li>
<li>לכתוב לי, בשם אלוהים, עם מישהו מן הבאים, כי נפשי עורגת אליך מאוד ואני מודאג מפני </li>
<li>שהפסקת לכתוב לי. כתוב לי על שאלת הג'זיה. אם אתה מתכוון לנסוע, מוטב שתבוא</li>
<li>לפלרמו, כי תבליני המזרח נמכרים כאן הרבה, ויהיה לך מסע של תענוגות ושל מסחר ונעזור זה לזה</li>
<li>בשיפור מצב המשפחות וניהנה זה מזה. קבל נא, מכובדי, את מיטב דרישות השלום</li>
<li>ומסור לאדון אבו אלמנג'א ולבנו את מיטב דרישות השלום, ולאדון אבו עלי מיטב דרישות השלום,</li>
<li>ולאדון אבו אלמנצור מיטב דרישות השלום ולדודותי (מצד האם) מיטב דרישות השלום ולכל </li>
<li>הנתונים לחסותך ולטיפולך מיטב דרישות השלום. נכתב המכתב</li>
<li>ביום ראש חודש סיון. בשם אלוהים, אינך צריך הוראות כדי שתשובתך תהיה מהירה, ברצון האל.</li>
<li>ודרישות שלום לך ורחמי אלוהים וברכותיו, ושלומך, וכו' …. . ובני אבו אלחסן דורש בשלום כולכם ובני ביתי דורשים בשלומכם, מקטון ועד גדול. </li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00026-00010/canvas/2">
                    
                    
                    
                        <h3>verso, address</h3>
                    
                        <p>לאבי ואדוני ו'ראשי' .... אחי מאב ומאם, אבו אלברכאת בר .... מרו"ר הידוע (בשם) טארק, מאחיו .... אבו סעיד בר .... </p>
<p> </p>
                    
                </div>
            
        </section>
    </body>
</html>
