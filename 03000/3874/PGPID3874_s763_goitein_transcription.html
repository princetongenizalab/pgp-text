
<html>
    <head>
        <title>Transcription of Letter: T-S Ar.18(1).101</title>
    </head>
    <body style="max-width: 860px; margin: auto">
        <h1>Transcription of Letter: T-S Ar.18(1).101</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-AR-00018-00001-00101/canvas/1">
                    
                    
                    
                        <ol>
<li>על שמך [אלי אכי וסידי אלע]זיז עלי אטאל אללה בקאך וכאן לך וליא וחאפצא פי גמיע</li>
<li>אמורך מן אלא[סכנ]דריא לט בקין מן מרחשואן ען חאל סלאמה ועאפיא ללה אלחמד עלי</li>
<li>דלך ומא תחב עלמה אן כנת וגהת לך מע אלאבראט בן דאוד בן סגמאר רזמתין בז ורזמה</li>
<li>רקוק ועלאוה מרגאן ווזנת ענך פיהם גמיע אלמונה חק דאר מאנך ואלסאחל ואלעדאלין וגיר</li>
<li>דלך וכרא אלגרם מן ענדי מן אלח דנאניר אלדי כנת סלפתני ח ד</li>
<li>נאניר האדה אלדי וצלת לך פי</li>
<li>אלגזאל וכאן ואללה קלבי כאיף מן אסקאהא וגירהא ללה אלחמד אלדי גמע עליך וקבצת לך אלו רזם</li>
<li>אלדי כאנת לך מע אבי אלאעלה(!) וגהת לך מנהא ג רזם מע נסים בן אבי אלחסן כנת אכריתהא</li>
<li>בדינאר ונצ תדפע לאברהם בן יוסף אלסבאג דינ ורבע כאן לה ענדי ורבאעי תדפעה לאסחק בן</li>
<li>יוסף ווגהת לך פי אלכיטי מע זרעה ג רזם ל[ם אד]פע כראהא קד וזנת ען אלו רזם גמיע</li>
<li>מא לזמה מן וגוב דאר מאנך וסאחל ועדאלין [ . . . . . . ] .ה וחק תקציט תמן דינ ען כל</li>
<li>רזמה וען קאעה וגיר דלך ורזמה וצלת לך [פי מרכב] אלסידה וראיסה אבו עלוש</li>
<li>ומא כנת וגדתהא פי אלשרנכל ובקית יום ערב אלכפור אלי עשיא חתא וקפת</li>
<li>יולם כרוגהא ומצית מא לחקת נגסל אידי מן אלטעאם ממא צאק עלי אלמסא ולולם</li>
<li>נקף עלי כרוגהא ואדיתהא לבעד עליך אכדהא ואגרתהא פי אלמכזן וקבצתהא מנה</li>
<li>ען תעב ווזנת עליהא גמיע אלמונה מן ענדי ואוסקתהא לך מע בן בנאיא אכריתהא</li>
<li>גי קרט כאנת גאפיא ורכבו עליהא מן יחתאט עליהא ובקאת לילה עיד אלגוים עלי</li>
<li>אלבר ואכרינא עליהא ודכלנאהא אל אלמשתא בעד אלעישא ואכד מא קעדני הונא אלא</li>
<li>רחלך ואללה יעלם מא קאצית פיה ומא גרא עלי פיה מן אלכוף ללה אלחמד אלדי גמע</li>
<li>עליך ואמא כאן ענדי אמר עקלת אולאדי מן שהרין געל אללה [פ]י דלך אלכירה וקד כאן אבי</li>
<li>אלחסן אליה סלמה אללה ענד וצולה אלי אלמהדיה מצא ל[ . . . . . . ] . אלי ענד סידי אבי אלסרור</li>
<li>סלמה אללה ובאע לי ה אעדאל כתאן ווגה לי תמנהא [ . . . . . . . ] . ארגו וצולהא אנשאללה</li>
<li>לעל נשתרי בהא מע מא וצלי מא ופקה אלל[ה . . . . . . . ונט]לע אלי מצר מא ננתצר</li>
<li>אלא כתאב כלוף בן זכרי אלאשקר וחסאב ג[ . . . . . . . . . . . . . . ]צל ותקף עלי מא וזנתה</li>
<li>ענך סלמך אללה ותקרא עלי יוסף בן מנחם [אלסלאם. . . . . . . . . . . . . ] . . כתאב פי אמר גראזית</li>
</ol>
                    
                        <h3>Right margin, diagonal lines.</h3>
                    
                        <p>. זיאר | . אכון סאלמה | מא וצל לה אלדי | ווצל כתאבה | והו ישכרך | אחק | תם תתם | תמילה | פי אל . . א . | . .</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-AR-00018-00001-00101/canvas/2">
                    
                    
                    
                        <h3>Verso.</h3>
                    
                        <ol>
<li>אנת סלמך אללה שאפק אן עליה מן ק[ ] . . רוחך אלשריפה באפצל</li>
<li>אלסלאם ועלי יוסף ורזק וגמיע [מן תחוטה ענאית]ך אלסלאם ועלי אבי</li>
<li>הרון וחכים אלסלאם</li>
</ol>
                    
                        <h3>Bottom margin, straight lines written upside down. Address.</h3>
                    
                        <p>יצל אלי אלמנימון אנשאללה</p>
<p>לאכי וסידי אבי סעיד אטאל אללה בקאהמן אסמעיל בן יוסף בן אבי עקבה</p>
<p>יוסף בן מוסי בן ברהון ננ אללה וליהואדה ומחבה ישע רב</p>
<p>ונאצרה</p>
                    
                </div>
            
        </section>
    </body>
</html>
