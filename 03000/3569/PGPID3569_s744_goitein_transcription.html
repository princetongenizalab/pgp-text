
<html>
    <head>
        <title>Transcription of Legal document: T-S 24.74</title>
    </head>
    <body style="max-width: 860px; margin: auto">
        <h1>Transcription of Legal document: T-S 24.74</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00024-00074/canvas/1">
                    
                    
                    
                        <ol>
<li>מעשה שהיה לפנינו אנו החתומים למטה כן הוה חצר אלינא</li>
<li>בבית דין באלקאהרה אלמעזיה יום אלכמיס אלסאבע ואלעשרין</li>
<li>מן אדר ראשון שנת אתטו מ פרחיה הכהן בר טרפון סט תם</li>
<li>אסתדעא בית דין [[למכאתבתה]] //למחאכמתה// מ שלמה בר אברהם נע פאחצר</li>
<li>מ פרחיה הכהן דנן שטר הדה נסכתה מלה במלה יקול מן</li>
<li>טרח כטה אכר הדא אלמחצר אן למא כאן לילה אלאחד</li>
<li>אלתאני עשר מן טבת שנת אתטו דכלנא אלי בית אנסן יהודי</li>
<li>יקאל לה בשאר פוגדנא סלאמה אלשירגי קאבצא עלי אטואק</li>
<li>אבו אלסרור בן טריף ותיאב אבו אלסרור דנן מכרקה וסלאמה בן</li>
<li>אברהים דנן ישיל ידה וילטם אבו אלסרור דנן עלי ראסה ואבו אלסרור</li>
<li>דנן ידיה דאכל תיאבה ויקול אשהדו עליה יא יהוד אנא מא אמד ידי</li>
<li>לך ולו פעלת אכתר מן הדא וסלאמה בעד הדא יקול וחק</li>
<li>מולאנא אן פארקתה אלי אלסלטאן וסאלנאה עדה דפעאת אן יכלי</li>
<li>ידה מן תיאבה או ימסך ען צרבה ולם יפעל חתי צאר וקת מן אלליל</li>
<li>ואבו אלסרור דנן יקול מא אחאכמה אלא ענד אלרייס וסלאמה יסב</li>
<li>אלרייס ויקול אנא הו ברדויל ואבו אלסרור אסירי מן כאן פיכם</li>
<li>יכלצה יגי ואנפד סלאמה גיאב אלרגאלה ואכדו אבו אלסרור ויוסף</li>
<li>בן רגא ויוסף בן מנצור ואכתצמה ענד אלסלטאן וכאד אלאמיר</li>
<li>אן יבטש בהם ואלחזן חאצר וסאלנא סלאמה עדה דפעאת</li>
<li>אן לא ימצי אלי אלסלטאן פלם יפעל ולם יקבל מנא ומה דהוה</li>
<li>קדמנא כתבנא וחתמנא בחד בשבה דהוא תרי סרי יומי בירח</li>
<li>טבת שנת אתטו שריר וקיים ושהוד הדא אלכתאב מבורך בר</li>
<li>יצחק ננ יוסף בן מברך סט אלעזר בר יוסף ננ פלמא קרי הדא</li>
<li>אלכתאב קיל לסלאמה כיף פעלת הדא ואנת תסוס נפסך שיך</li>
<li>קהל פקאל יגו שהוד הדא אלכתאב ישהדו פי וגהי קבלא פקאל</li>
<li>לה בית דין אשכץ אלשהוד //מן// אין יסוג לי הדא ומתי יתם הדא לו</li>
<li>פעלתה פאהמלו הדא אלטלב כמא אהמלתה קבל אליום פקאל</li>
<li>אבו אלסרור יחרם לי פי וגהה עלי מן אסתעדי עלי אלי אלסלטאן</li>
<li>ולם יגאוב עלי דלך פקאל פכיף כתב שהד עלי ענד סיידנא</li>
<li>עדות שקר פאכרג בית דין אלכתאב אלדי כתבה סלאמה</li>
<li>ואוראה איאה וקאל לה הדא אנת כתבתה פקאל נעם פקרי</li>
<li>מנה פצל הדה נסכתה מלה במלה עבדהא יקבל אליד אלשריפה</li>
<li>ויעלמהא אן קד כאן פי מקאם מן חלף לא יסכן מליג ובקי פי</li>
<li>אלקאהרה מסכה ען אלמחלוקת פלמא נאה ען אלבלד טן אנה</li>
<li>אדא פעל שי וכתב בה ונצבה ורתבה אנה ינסב אלי גירה</li>
<li>וקד עמד מכאתבה רגל צבאג ענדנא יערף באבן אלקאש</li>
<li>ואלי אלשוטר ואלנדיב יקול פי כל וקת לא תחפלו בעד</li>
<li>כוני פי אלקאהרה מא דאם אללה תע יחפץ [[אלרייס]] רבנו</li>
<li>פלמא קרי קאל בית דין לסלאמה כיף תשהד בהדא אנת</li>
<li>ראית כתבה בהדא אלוצף פקאל לא מא ראית שי ואנמא</li>
<li>קיל לי פחרץ בה בית דין אן יקול מן קאל לה פלם ידכר</li>
<li>אחדא פצח בראה אבו אלסרור ממא קדף בה ממא לא</li>
<li>חקיקה לה תם גדד בית דין חרמא ברבים ואלנדיב ואלשוטר</li>
<li>חאצרין עלי מן וצלה מנהם מן אבו אלסרור כתאב או רסאלה</li>
<li>אלא ויקולהא אלסאע[ה] פקאלו אמא רסאלה פלם תצלנא</li>
<li>גמלה וסוי הדה אלכתאבין לם יצלנא אלא אן כאן אנפד שי ולם</li>
<li>יצלנא פמא נעלם תם אחדאנא מצא אלי תניס מן וקת אן</li>
<li>קעד אבו אלסרור פי אלקאהרה אלי חין וצול כתאב בית דין בחרם</li>
<li>עלי מן וצלה כתאב מן אבו אלסרור ולא יחצרה ואכר כאן טול</li>
<li>הדה אלמדה באלאסכנדריה פתרי אי שי עמלו האולאי מן</li>
<li>אלמחלוקת וטלע אלנהאר פאנצרף אלנאס ומאי דהוה קדמנא</li>
<li>כתבנא וחתמנא כתיב עלי גיהטא אבו אלסרור ממא קדף בה ממא</li>
<li>לא וקיימין ודין קיומיהון</li>
</ol>
                    
                </div>
            
        </section>
    </body>
</html>
