
<html>
    <head>
        <title>Transcription of Letter: Bodl. MS heb. c 28/63</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. c 28/63</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section dir="rtl" >
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-63/1.json">
                    
                    
                    
                        <h3>Recto</h3>
                    
                        <ol>
<li><span lang="he">וקד וצל כתאבך ביד אבי אלחסן כיארה מולא אלמד וצחבתה אלצרה אלדי ד'כרת</span></li>
<li><span lang="he">ומעהא אלצרה' אלד'ר'ה' בתצחיח אלעדר ואלוזן וקבצ'תהם מנה ללוקת ת'ם דפ'עת</span></li>
<li><span lang="he">אלכתאב אלדי אנפ'ד'תה אלי קאסם וצרני אלדי זעמת פיה אני כאתבתך</span></li>
<li><span lang="he">בשכרה ווקף' עליה ת'ם אני אגתמעת ביה פ'י את'ר קראתה ללכתאב ולם</span></li>
<li><span lang="he">נריה אני עלמת מא פי אלכתאב פראיתה וארצ'אה יחב אן ירדו אליי גמיל</span></li>
<li><span lang="he">פקלת לה אני מחסוב עליך ואנא אחב אן תקים גאהי ואנת אקום באל</span></li>
<li><span lang="he">שפאעה פ'י צאחבה מני פלא ימכנך אן תוליה אלגמיל פאזע לעמרי</span></li>
<li><span lang="he">בגמיל ואנצרפ'ת מן ענדה עלי חאל דלך ואמא קולך פי כתאבך אן סידי</span></li>
<li><span lang="he">אבי אברהם עיאש וצל כתאבה ידכר אן אלכתאן גאלי כת[יר] ווצל כתאבי אל[יה]</span></li>
<li><span lang="he">&nbsp;בגוד'תה וצלאחה ומא כתבת אלא כמא הו ומא נחסן נכדב ואר[י]</span></li>
<li><span lang="he">&nbsp;ג'ירי מא ירזק אלא בתספיט ותדמיר ואנא שאכר ללה עלי כל אלאחואל</span></li>
<li><span lang="he">&nbsp;ואבי אלחגאג יצל אליך יערפ'ך במא נחן פ'יה ובמא אשתרית ואמא מא</span></li>
<li><span lang="he">&nbsp;דכרתה פי אמר מביתי ברא ען ביתי פמא קלת אלא אלחק ואנא ננתקל ג'ד</span></li>
<li><span lang="he">&nbsp;כתאבי אלי ביתי ולם יצל כתאבך אלא וקד אפ'רקת לך עלי מא תחתאג אליה</span></li>
<li><span lang="he">&nbsp;מן אלכבב וגמעת מנהא מת'ל ל' כבא ולולא עדם אלכ'יש לסבב</span></li>
<li><span lang="he">&nbsp;אן אצחאב אלסוק קד ת'צמנוה לכנת נחצל חאגתך ואנא אן שא אללה</span></li>
<li><span lang="he">&nbsp;נחצל אלכיש ואלחבל פלא תגי אן שא אללה אלא ומעך אלגואב ותהת[ם]</span></li>
<li><span lang="he">&nbsp;עלי אשג'אלך ולא תוזהד פיהא ולא יתעלק קלבך אלי שג'לך הונ[א]</span></li>
<li><span lang="he">&nbsp;אלא בעד אן תקצ'י שג'לך מן מצר פ'אנא אן שא אללה אקום מקאמך</span></li>
<li><span lang="he">&nbsp;ואכתר ואללה תעאלי יעלם בגמיע אלאחואל וקד ערפ'תך אמר אלשש</span></li>
<li><span lang="he">&nbsp;אלדי לך ואנא אחרץ' פ'י האד'ה אלגמעה פי תקדים ביעה בכל וגה</span></li>
<li><span lang="he">&nbsp;פלא [יכו]ן עלי קלבך מנה ת'קל ואמא אלדי לסידי אבי אסחק ברהון רפע</span></li>
<li><span lang="he">&nbsp;פי מ' די'נ' ונצף ונחן נחרץ עסי זיאדה קליל נביעה ונתלקט לה ביה</span></li>
<li><span lang="he">&nbsp;כתאן כמא ד'כר ויצל אלי כתאבך אן אפסחת לי פי אלשרי מן ענד אבן</span></li>
<li><span lang="he">&nbsp;צדקה בעדל ואחד פאנא אשתריה פהו גייד וליס פ'י כתאן אלמזארעין</span></li>
<li><span lang="he">&nbsp;כיר מנה ואסעאר אלכתאן עלי חאלהא לם תזיד אלא מא נקצת בלא</span></li>
<li><span lang="he">&nbsp;אן אלכתאן כ'לאף מא כאן אלסנה האד'ה אלאיאמאת אלמריסי אלדי כאנת</span></li>
<li><span lang="he">&nbsp;אעלמתך ד'לך' וכד'לך תעלק קלבי אלי אכ'י ואשתג'ל מן גהתה</span></li>
<li><span lang="he">&nbsp;כת'יר וקד כנת כתבת אליה יגי ומא אצ'נה קבל פאן כתבת אלי</span></li>
<li><span lang="he">&nbsp;מרדוך תכתב אליה באלוציה עליה ואן אחתאג אלי כסוה מן אלברד</span></li>
<li><span lang="he">&nbsp;יכסיה מן אלשתי ואלסלם עליך וסידי אבי אסחק ברהון אפצ'ל</span></li>
<li><span lang="he">&nbsp;אלסלם ותכ'ץ סידי אבי אסחק אברהם בן סג'מאר אתם אלסלאם</span></li>
</ol>
                    
                        <h3>Recto, right margin</h3>
                    
                        <ol>
<li><span lang="he">ומן</span></li>
<li><span lang="he">תשמלה</span></li>
<li><span lang="he">ענאיתך אתם</span></li>
<li><span lang="he">אלסלם</span></li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-63/2.json">
                    
                    
                    
                        <h3>Verso</h3>
                    
                        <ol>
<li><span lang="he">סידי ומולאי אבי יחיה נהראי בן נסים נ'נ'&nbsp; &nbsp; &nbsp; &nbsp; &nbsp; &nbsp; &nbsp; &nbsp; מן סלאמה בן נסים בן אסחק נ'נ'</span></li>
<li><span lang="he">אטאל אללה בקאה ואדאם נעמאה</span></li>
</ol>
                    
                </div>
            
        </section>
    </body>
</html>
