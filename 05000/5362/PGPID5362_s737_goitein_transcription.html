
<html>
    <head>
        <title>Transcription of Legal document: T-S 8J9.2–3</title>
    </head>
    <body style="max-width: 860px; margin: auto">
        <h1>Transcription of Legal document: T-S 8J9.2–3</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/5362/iiif/textblock/18888/canvas/1/">
                    
                    
                    
                        <h3>I, 24a</h3>
                    
                        <ol>
<li>נסכה אלשימושים אלדי גראת בין אלשיך אבו עלי</li>
<li>אלתפארת ובין אלשיך אב[ו י]עקוב אללבדי</li>
<li>חצר בבית דין ר ישועה וכיל נאגיה זוגה אלשיך</li>
<li>אבו עלי אלתפארת בעד אן צחת וכאלתה בבית</li>
<li>דין וטאלב אלשיך אבו יעקוב מ יוסף הידוע</li>
<li>אללבדי בכרי אלדאר אלתי באעתה איאהא</li>
<li>ביע תניא למדה סנה ועשרה אשהר מן חסאב</li>
<li>כל שהר דינארין ונצף פקאל אבו יעקוב דנן הדא</li>
<li>אלכרי מא פי גהתי מנה שי הו ענד אלסכאן</li>
<li>וקד דכרו לי אנהם עמרו פי אלדאר בגמלה מן</li>
<li>אלכרי פענד דלך אסתדעינא בעץ אלסכאן</li>
<li>והו מ יכין החזן פקלנא לה אי שי ענדך מן כרי</li>
<li>אלמוצע אלדי אנת סאכנה ומן אלעמארה</li>
<li>פקאל קד //כאן// גאב ען אלבלד אבו יעקוב דנן פי הדה</li>
<li>אלמדה אלדי יטלב אגרתהא הדא אלוכיל</li>
<li>[וא]חתאגת אלדאר פי דלך אלי אצלאח ארכאן כאנת</li>
<li>[פי] אלדאר וראינא נחן אלסכאן עמארתהא</li>
<li>במא פי גהתנא מן אלכרי פאנפקנא אנא</li>
<li>ומבא[רך] בן נחום שי לא אחקה אלאן והו</li>
<li>מתבות ענדי ואנא אחקקה ואעלם בה בית דין</li>
</ol>
                    
                </div>
            
                <div data-canvas="https://geniza.princeton.edu/documents/5362/iiif/textblock/18888/canvas/2/">
                    
                    
                    
                        <h3>verso</h3>
                    
                        <ol>
<li>פקלנא לה בחצרה אלגמיע אי שי תערף מן אלאכריה</li>
<li>פי עלוהא פקאל בתפציל עדד נצף ורבע ותמן דינ</li>
<li>בעד אלחכר ואלחראסה קלנא לאבו יעקוב כם תחק</li>
<li>אלמדה אלתי לזם אלסכאן אדא הדא אלמקדאר פקאל</li>
<li>הי תכון סנה וסבעה שהור פענד דלך קלנא ללוכיל</li>
<li>קד לאח למוכלתך ען הדה אלדאר סתה עשר</li>
<li>דינ ונצף ותמן מן חסאב מא תקדם דכרה</li>
<li>וקלנא איצא לאבו יעקוב דנן אי שי פי גהתך</li>
<li>ען כרי סכנך אלקאעתין פי הדה אלמדה לאן אל</li>
<li>וכיל ידכר אנה יגב לה עליך ען כראהמא</li>
<li>דינאר וסדס פי אלשהר פקאל גמיע מא אסתדעִ</li>
<li>מן אלכרי פי הדה אלמדה אלדי דכרתם קד [&hellip;]</li>
<li>מני גמיע אלכרי מע בקיה תמן אלדאר אלדי</li>
<li>ינתהי כמס מאיה דינאר פקלנא ללוכיל</li>
<li>אנת תסמע כלאמה פקאל מא אלאמר עלי</li>
<li>מא דכרה פקלנא אנן בי דינא מא תתכל[ץ]</li>
<li>מן הדא מן שבועה פקאל אישי וגב עלי [אופיה]</li>
<li>מנה ומה דהוה קדמנא כתבנא והתמנא דלהוי</li>
<li>לזכו ולראיה שהודה יצחק ביר שמואל זל</li>
<li>הלל ביר עלי זל אלעזר הלוי ביר שלום המלמד נע</li>
</ol>
                    
                </div>
            
                <div data-canvas="https://geniza.princeton.edu/documents/5362/iiif/textblock/18889/canvas/1/">
                    
                    
                    
                        <h3>I, 24b</h3>
                    
                        <ol>
<li>חצרא אלי בית דין פי ח[דש] אייר ש[נת] אתיג לשטרות</li>
<li>אלשיך אבו עלי ואלש[יך] אבו יעקוב ור יכין החזן נט רח</li>
<li>וטאלב אלשי[ך אבו עלי] דנן ללשיך אבו יעקוב דנן</li>
<li>בכרי סנה ותסעה ש[הו]ר אלדי אולהא מדכור</li>
<li>פי כתאב שרי אלתני[א] ואכרהא מדכור פי</li>
<li>כתאב אלאנתקאל פ[ק]אל אלשיך אבו יעקוב הדא</li>
<li>אלכרי אלדי תטלבה מני מא קבצת מנה שיא</li>
<li>והו אלי אלאן באקי ע[נ]ד אלסכאן פחצר מנהם</li>
<li>ר יכין דנן וקאל אל[ד]י אעלם ואתחק[ק] אן אלשיך</li>
<li>אבו יעקוב מא א[כ]ד מני כרי מדה עשרה</li>
<li>שהור ומן חק הדה אלעשרה שהור לזם להא</li>
<li>חק עמארה ארכאן רפ דרהם ופי תנציף</li>
<li>מכאן יב ואלתסעה שהור אלבאקי מן אלסנה</li>
<li>וז שהור עלי מא אקר בדלך אבו עלי הדא</li>
<li>צארת מן ענדי אלי בית אלשיך אבו עלי פקאל</li>
<li>אבו עלי אן קבל הדא אליום נהץ ר יכין דנן וראי</li>
<li>ומא אעתרפו לה מן גמלה אלסנה ואלז שהור</li>
<li>אלא בשהרין פקט פאלתמו גמיעהם אלחכם</li>
<li>פי דלך ומה דהוה קדמנא כתבנא וחתמנא</li>
<li>דלהוי לזכו ולראיה והדה שהודה</li>
<li>יצחק ביר שמואל [זלֹ] חלפון הלוי ביר מנשה נע</li>
</ol>
                    
                </div>
            
                <div data-canvas="https://geniza.princeton.edu/documents/5362/iiif/textblock/18889/canvas/2/">
                    
                    
                    
                        <h3>I,24b verso</h3>
                    
                        <ol>
<li>חצרא אלי בית דין מ יוסף בר דויד נע ומר יפת</li>
<li>בר אברהם נע בשיני י אייר פטאלב מ יפת</li>
<li>הזקן דנן למ יוסף הז דנן באגרה אלקאעה אלדי</li>
<li>סאכנהא למדה סנה [ו]נצף ודלך תמאן עשר</li>
<li>דינאר והם טאלבה ב[א]גרה באקיה אלדאר ללמדה</li>
<li>אלמדכורה ודלך נחו תלתין דינאר פסיל מ יוסף דנן</li>
<li>ען גמיע דלך פקאל אמ[א] אגרה אלקאעה אלמכתץ</li>
<li>בי אלתי הי יח דינאר עלי מא דכר פקד דכלת</li>
<li>פי גמלה אל תמאנין דינאר אלתי הי תתמת (!) אל</li>
<li>כמס מאיה דינאר תמן אלדאר וקד ופיתה</li>
<li>דלך ומא בקי לה ענדי שי מן דלך ואלדי דכר</li>
<li>הו איצא מן אגרה באקי אלדאר וטאלב ענה</li>
<li>בתלתון דינ אלסכאן הם חאצרין וקד דכרו</li>
<li>אנהם עמרו פי אלמוצע שי אן יחתאג אליה</li>
<li>יחאסבהם עלי דלך ואיש מא בקי כאן לה ואנא</li>
<li>אדפע לה אלאגאיר אלדי עליהם חתי יתמכן</li>
<li>מן חקה אלדי טאלבהם בה ומה דהוה קדמנא</li>
<li>כתבנא וחתמנא למהוי לזכו ולראיה והדה</li>
<li>שהודה יצחק ביר שמואל זל</li>
<li>אברהם בר שמעיה הח נבת ויא נין שגנע</li>
<li>שלמה ביר נתן החבר זצל</li>
</ol>
                    
                </div>
            
        </section>
    </body>
</html>
