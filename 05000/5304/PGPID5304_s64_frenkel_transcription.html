
<html>
    <head>
        <title>Transcription of Letter: T-S 8J21.12</title>
    </head>
    <body style="max-width: 860px; margin: auto">
        <h1>Transcription of Letter: T-S 8J21.12</h1>

        <p>Miriam Frenkel, <em>The Compassionate and Benevolent: The Leading Elite in the Jewish Community of Alexandria in the Middle Ages‎</em> (in Hebrew) (Jerusalem: Ben-Zvi Institute for the Study of Jewish Communities in the East, 2006).</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00008-J-00021-00012/canvas/1">
                    
                    
                    
                        <h3>Recto</h3>
                    
                        <p>צד ימין</p>
<ol>
<li>וללוי אמר [ ]ב' שומ[ר הבטחתו ] כי אורך ימים</li>
</ol>
<p>צד שמאל</p>
<ol>
<li>[ ]אלי יסתגיב פי אלחצרה אלסאמיה [אל]כרימה הדרת כג'ק מ'ר' ור' שמואל השר היקר שר הלוים פאר הרופאים ב'ר' כ'ג'ק'</li>
</ol>
<ol>
<li>מר' ור' שלמה השר היקר פאר הלוים נ'ע' צאלח אלתי קד אשתהר</li>
<li>באלפצל אמרהא / וכתר באלאחסאן כירהא/ רצ'י אללה ען כרים סלפהא / ואבק[אהא]</li>
<li>לקאצדהא / ובלג אלאמאל בחסן אראהא / ולא אכלא אחבאהא מן רויתהא /</li>
<li>פאן מנט'רהא שפא ללאמראץ/ ובמלאחצ'תהא תנאל אלאגראץ' / ובהמתהא</li>
<li>תקוא אלעזאים אלסלפיה / ובעט'ים נכותהא תתבת אלאמור אלשרעיה / אלתי</li>
<li>יקאל אנהא קד הוות / ואן רסומהא אמחת / ואן ואצ'עיהא גלטו / ואן אלאבא אכטו</li>
<li>ולבטו / ומא ערף אלקאיל פצ'ל אלרחמן / ומא אדדכר פי אלזמאן / מן אהל</li>
<li>אלביותאת / ודו אלמרואת / אלדי יגדד בנכותהם מא קיל הוא / ויעיד מא קיל</li>
<li>אמתחא / ויצח קול אלואצ'עין רחמה אללה / עליהם אגמעין / ויצדק קול</li>
<li>אלאבא / במן בה לבא / ותסתקים אלאמור בעד פסאדהא / בחיאתך וישתהר</li>
<li>רשאדהא גיר כפי ען אלמולא מא ג'רי פי אמר אלתפילות ואלמנהגות מן אלתי</li>
<li>מא קנעו לנא באלגלות ואלעניות ואלשפלות בין אומות העולם וכנא נתסנא</li>
<li>באגתמאענא פי בתי כניסיות ללקדושה וקדיש ומרוב העונות חית כפינא</li>
<li>שר אלגויים בעת בשר מן יחב אלריאסה ואלנפאסה וכאן אול אלזמאן חב אלדי[ן]</li>
<li>באלתכתיר פי מחאסן אלמד[חא ]ת פכאנת אלאעיאד באלקרובאת ואלסבות</li>
<li>באלמעריבאת ואלקאויל פי אלצלאת והדא פאמר משהור פי סאיר</li>
<li>אלבלאד ובה בידינא פתאוי עלמאנא באנה גאיז וליס פסאד ואהל</li>
<li>אליום יקצדו נקץ מא רתבוה אלאואיל ותרדיל אלצדיקים ארבאב ואלפצ'א[יל]</li>
<li>ויטאלבונא באלדכול פי אראיהם וקבול פתיאהם ותרך מעתקדנא ח[תי]</li>
<li>יכון אשד עלינא פי תכדיב נפוסנא ותמחיל אבאינא ונקול אך שקר</li>
<li>נחלו אבותינו הבל ואין בם מועיל ונחן מעשר אלאסראליה ואלאמה</li>
<li>אלמוסויה ומא נכרג ען קול אלולי אשר שמענו ונדעם ואבותינו ספרו</li>
<li>לנו פועל פעלתה בימיהם בימי קדם ולא נכלי קול אלתורה לא תסיג גבול</li>
<li>רעך אשר גבלו ראשונים וקולה ארור מסיג גבול רעהו וקול אלסיד</li>
<li>שלמה לא תסיג גבול עולם וחמל מצאררינא חב אלריאסה ואלאמר</li>
</ol>
<p>אלי אן תרכו קול אלנבי ע'א' ושונה מפריד אלוף וקולה ירא את י' בני</p>
                    
                        <h3>Margin</h3>
                    
                        <ol>
<li>ומלך עם שונים אל תתתערב פאן ראיתונא מעשר ישראל אן קד תמם עלינא וקתלנא בכתרה אלבראסים</li>
<li>עלינא פאעלמוא אן עלי מקאל אבאינא ואגדנא ואנביאנא קתלנא ואן אסתר מע מלכהא וסעאדתהא</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00021-00012/canvas/2">
                    
                    
                    
                        <h3>ע"ב</h3>
                    
                        <ol>
<li>תאתרת לנכוה אלסיד מרדכי ובדלת נפסהא מרוה כמא קאל אלנץ</li>
<li>אבוא אל ה מלך אשר לא כדת ומעלום אן האולאי מתקיין באלמאל וכתרה</li>
<li>אלרג'אל לעלה לא ללה פאן קד צארו כלהם דיאנין וחזאנין ומתוליין אלרבע</li>
<li>ומא יכפי ען אלמולא פקרנא ואגאחתנא ולא יטיב לנא תכליה מא באידינא</li>
<li>וגרמאנא מא בידהם שי פאדא תרכו ראיהם מא [ ] שי וקד אכדנא</li>
<li>בענאיה אלבארי ת'ע' פתאוי אלפקהא באן לא יגיר עלינא שי ונחן פי</li>
<li>אשד שדה תכון פאללה ת'ע' יפרגהא וקד אסתנגזנא תוקיע אלסלטאן</li>
<li>ומא קבלוהם מנא וקד ערפנא אלחצ'רה מא נחן פיה וגעלנא קצדנא</li>
<li>באב אללה ת'ע' ובאבהא לתפעל מענא מן אלכיר חסב אהתמאמהא</li>
<li>ונכותהא אלמשהורה מן בני לוי עלי[ה] אלסלאם וקרבהא מן אלסלטאן ומן</li>
<li>כ'ואצה אללה ת'ע' יזידהא מן פצ'לה בעזתה וגלאלה ואן יתבת פיהא ומצא</li>
<li>חן ושכל ונשתהי מן אלבארי ת'ע' ומן גלאלהא אלמסאעדה ושלום.</li>
</ol>
<p>הערות</p>
<ol>
<li>ע"א, צד ימין 1-- וללוי אמר...: דברים לג, ח.</li>
</ol>
<p>ברוך שומר..: מן ההגדה של פסח</p>
<p>כי אורך ימים: משלי ג, ב.</p>
<ol>
<li>ע"א, צד שמאל 1--על הניסיונות לזהות את הנמען, שמואל הלוי, ראו גויטיין, חברה, ב, עמ' 160, הערה 21; פרידמן, זעקת שבר , עמ' 129--130.</li>
</ol>
<ol>
<li>על ה'שנאות' באלכסנדריה ראו גויטיין, חברה, ב, עמ' 278--281.</li>
</ol>
<ol>
<li>על ה'מעריבות', ברכות קריאת שמע מפויטות לתפילת ערבית, שנאמרו בבית הכנסת הירושלמי, ראו פרידמן, מחלוקת, סימן ט [פרידמן].</li>
</ol>
<ol>
<li>צירוף של תהילים עח, ג עם מד, ב.</li>
</ol>
<ol>
<li>משלי כב, כח.</li>
<li>משלי יז, ט.</li>
</ol>
<p>שוליים ימניים</p>
<ol>
<li>משלי כד, כא.</li>
</ol>
<p>בראסים: צורת רבים של ברסאם, סוג של מחלת ריאה קטלנית שהיתה תוקפת מדי פעם בפעם כמגפה את תושבי ערי החוף במצרים. ראו למשל גיל 575, בשוליים הימניים.</p>
                    
                </div>
            
                <div data-canvas="https://geniza.princeton.edu/documents/5304/iiif/canvas/1/">
                    
                    
                    
                        <h3>ע"ב</h3>
                    
                        <ol>
<li>ההשלמה על פי הצעת פרידמן, שם.</li>
</ol>
<ol>
<li>11--משלי ג, ד.</li>
</ol>
                    
                </div>
            
        </section>
    </body>
</html>
