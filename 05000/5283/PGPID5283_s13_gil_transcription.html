
<html>
    <head>
        <title>Transcription of Letter: T-S 13J23.3</title>
    </head>
    <body style="max-width: 860px; margin: auto">
        <h1>Transcription of Letter: T-S 13J23.3</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00023-00003/canvas/1">
                    
                    
                    
                        <h3>recto</h3>
                    
                        <ol>
<li>
<p>בשמך רחמ</p>
</li>
<li>
<p>כתאבי אטאל אללה בקא מולאי אלשיך אלגליל גדול הישיבה ואדאם סלאמתה</p>
</li>
<li>
<p>וסעאדתה ונעמתה מן אלמסתקר כאן קד בלגנא אן מולאי אלשיך לחקה וגע</p>
</li>
<li>
<p>ואשתגל בדלך קלובנא וכאן מולאי אלשיך אבי אלחסן עלאן צייק אלצדר אלי אן בלגנא</p>
</li>
<li>
<p>אנה אתגה אלי אלעאפיה ודכל אלחמאם פשכרנא אלבארי עלי דלך כתיר וארגו</p>
</li>
<li>
<p>תכון עאפיה דאימה לאן לגמיע אלנאס ביה נפע פי אלחק ואכתרה אלי אצחאבה</p>
</li>
<li>
<p>אלמגארבה אלדי כאנת אלסנין אלמתקדמה עזיזין מבגלין ענד גמיע אלריסא</p>
</li>
<li>
<p>ואלמתקדמין אלא פי האדי אלאיים אלדי כאנו יחסבו אנהא תכון להם אופא</p>
</li>
<li>
<p>מן גמיע מא כאנו יצנו ודלך בבקא מולאי אלרייס אלאגל שר השרים ירום</p>
</li>
<li>
<p>הודו פמן דינה ופצלה אלדי כמל אללה פיה גמיע אלכצל אלפאצלה עלי גמיע</p>
</li>
<li>
<p>מן תקדם בעדה טמע פיה ופינא ודלך מא כפא ענה אהואלנא מעהם טול</p>
</li>
<li>
<p>האדי אלאיים באלסכנדריה ומא נקאציו מן אלמרורות ונחתמל תכפיף ען</p>
</li>
<li>
<p>סידנא ירום הודו ונקול בעצנא אלי בעץ יבקיה אלבארי ויחייה אסמה אל</p>
</li>
<li>
<p>ע[זי]ז יכפאנא אלי אן זאד אלחאל וכאנו אלזמאן כאמל יכמנו לנא אלשר ואל</p>
</li>
<li>
<p>בלא ומא ענדנא מן דלך כבר אלי אן אתפק פי אלציפה אלמאציה טלב דנאניר</p>
</li>
<li>
<p>מן אצחבנא פראית ירידו יפעלו פינא אלקביח ויבלגו גרץ פמצית אנא</p>
</li>
<li>
<p>ואלה נפר אלגרבה אלי אלשופיט ותראמית עליה וקלת לה כד מן כל ואחד חס&lt;ב&gt;מא</p>
</li>
<li>
<p>תראה פוזננא כל ואחד תחת נגמה ולם נכלם אחד מנהם פצעב עליהם אלדי גרת</p>
</li>
<li>
<p>אלקצה עלי מתל האדי וכאן רבי אברהם אלדרעי חאצר פלמא ג&lt;א&gt;ת האדי אלנובה</p>
</li>
<li>
<p>אלאכרה מצינא אלי אלשופיט וסאלנאה ובסת רגליה אן נכונן(!) מתל אלדפעה אלאולה</p>
</li>
<li>
<p>כוף מנהם ומן קלת אלאנצאף ואלתשפי אלדי פי קלובהם מנא פלם יטאוענא אל</p>
</li>
<li>
<p>ש[ופ]יט חסב מא געלו פי קלבה פמצו מנהם עשרה ואלרייס ואלשיך אבו אלעלא אזער</p>
</li>
<li>
<p>וכתבו אלנאס וגעלו עליהם פלמא ראינא אלאמר עלי האדי מצינא אלי אלשופיט</p>
</li>
<li>
<p>וקלנא לה אבצר אלדי עלינא נובה בעד מא גרא עלינא מנהם כל קביח ומדו</p>
</li>
<li>
<p>אידיהם אלי אלשיך אבי אלחסן עלאן פי אלמקאבר פוזננא אלדי עלינא ואכדנא כט</p>
</li>
<li>
<p>אלקאצי ועלאמתה באן לא יכלמנא אחד פלמא ראו אלחאל עלי האדי אלצורה כסרו אל</p>
</li>
<li>
<p>גרידה וגעלוהא עלי אלנצף וקאלו אלאסכנדראנין קום פקרא תרגעו מענא וכאן קד</p>
</li>
<li>
<p>וצל כתאב מן סידנא אלרייס ירום הודו וגרא ביננא כלאם קדאם אלשופיט</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>קלת לה כלי אלשהוא וכתב גמיע אלנאס וגבי אלדי חכם אללה עלינא פיה וגעל אלנאס אלדי פיהם רמק יזנו</p>
</li>
<li>
<p>פאנהם מא אראדו שי מן האדי פמצית בן נחום אלי אלכניס ולם יעלם אחד מן אצחבנא יפעל בי</p>
</li>
</ol>
                    
                        <h3>recto - top margin</h3>
                    
                        <ol>
<li>
<p>מא הו אהל לה קדים וחדית וגעל</p>
</li>
<li>
<p>מן ימשי פי אלאסואק ויקול פעלנא [ &nbsp; &nbsp; &nbsp; &nbsp; ]</p>
</li>
<li>
<p>כדי וכדי פלמא סמעו אצחאבנא אלגרבה</p>
</li>
<li>
<p>האדי צעב עליהם כתיר ולם יקבלו ממא</p>
</li>
<li>
<p>פעל שי וגרא שי יטול אלשרח</p>
</li>
<li>
<p>פיה ומצינא אלי אלשופיט וצעב עליה</p>
</li>
<li>
<p>דלך וכאטבהם באצעב כטאב ומא</p>
</li>
<li>
<p>בקי לגריב מעהם סכנא פלמא</p>
</li>
<li>
<p>קאמו עליהם אלמסלמין ואל</p>
</li>
<li>
<p>יהוד מא צאבו</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00023-00003/canvas/2">
                    
                    
                    
                        <h3>verso</h3>
                    
                        <ol>
<li>
<p>מא יעמלו דכלו פי אלנובה אנני אתכלמת פי סידנא שר השרים ותשהדו</p>
</li>
<li>
<p>עלי וכתבו אלמחאצר חסב אלעואיד אלקדימה אלדי ערפו בהא ואנת</p>
</li>
<li>
<p>תעלם יאמולאי אן סידנא שר השרים ירום הודו מא עמל אחד מא עמלת</p>
</li>
<li>
<p>אנא ועואץ אבן כאלך רחי אללה פי נובתה מעהם ואכד מאלי ועמל עלי דמי עדה</p>
</li>
<li>
<p>דפעאת וכלץ אלבורי ולמא תופי עואץ עמל עלי קברה אלריחאן נוקיל אלעאקבה אלי</p>
</li>
<li>
<p>אלאכר ומן חבך מא יב/ג/צך ומן בגצך מא יחבך ואלעדאוה קדימה וכנת כתבת</p>
</li>
<li>
<p>[א]לי סידנא ירום הודו יאכד לי כתאב באלנקלה לאן כאן קד כאן לי מנהם</p>
</li>
<li>
<p>ואנמא כאן ימסכהם אלהיבה פלמא אטמאנת קלובהם מן סידנא ירום הודו</p>
</li>
<li>
<p>פעלו האדי אלפעל ואעצם מא עלי נסים ואבן גליבא עמלו מא לא יעמל אחד</p>
</li>
<li>
<p>וקאלו נחן אלריסה ואלמתקד&gt;מ&gt;ין ונחן נחרם ואללה יאמולאי מא כנת אלא תלף מן עטם</p>
</li>
<li>
<p>אלגיר וממא גרי עלי וכאד נכרג מן אלמדהב דפעה ויכון אתמי ואתם אולאדי</p>
</li>
<li>
<p>ואהלי כמן אכלאנא כל קום אלסו ואקמת ח איים צאיים וביית ג ליל וגמיע מא</p>
</li>
<li>
<p>כת[בת] ביה יכשפו מולאי מן אלנאס ויערף חקיקת קולי וישתמע מע סידנא אלרייס</p>
</li>
<li>
<p>אלגליל ירום הודו ומא האדי אלדי אנפעל פיא אנמא הו עלי גמיע אלגרבה וכלף</p>
</li>
<li>
<p>אדא אראד יבלג מן אלאנסאן שי יפעל כגלאמה כאנה פעל כיר וכתאב [מו]ל[אי]</p>
</li>
<li>
<p>[אבי] אלחסן עלון יצל אליך פיצלני מא יפעלה חסב יערף מנה קראת עליה אתם אלסלאם</p>
</li>
<li>
<p>ומולאי אבי אלפרג נסים ולדה אפצל אלסלאם ומולא[י] אלסגלאת אלסלאם וקד עמל אלבארי</p>
</li>
<li>
<p>מעה ניס בכרוגה מן אסכנדריה ואן כאן רבי אברהם חאצר תכצה עני אלסלאם //שלום//</p>
</li>
<li>
<p>ובעד כתאבי האדי אתצל בנא אלזאכאר אלדי גא אלי סידנא ופרחנא בדלך גאיה</p>
</li>
<li>
<p>אלפרח אללה גל ועז ישד עדדה פיה ויגעלה אול אלסעאדה ואלתופיק אסלה</p>
</li>
</ol>
                    
                        <h3>verso - right margin</h3>
                    
                        <ol>
<li>
<p>רבינו אלתפצל עלי ואן יקבל ידה ויהניה עני וקד תכלית ען גמיע מא</p>
</li>
<li>
<p>אוגבני בפרחי וסרורי באלמסרה אלכאמלה עלי גמיע ישראל</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>מולאי אלשיך אלגליל רבינו [נ]הראי בירב[י] &nbsp; &nbsp; &nbsp; &nbsp; &nbsp; &nbsp; &nbsp; שאכף תפצלה בנאיה בן מוסי</p>
</li>
<li>
<p>נסים נע גדול הישיבה נע</p>
</li>
<li>
<p>אטאל אללה בקאה ואדאם סלאמתה</p>
</li>
</ol>
                    
                </div>
            
        </section>
    </body>
</html>
