recto

אני כותב לך, אדוני ורבי, ייתן לך אלוהים אריכות ימים ויחמיד את שלומך ואת אושרך ויסלק ממך כל רע
ברחמיו, מן הבית, בי"ט באלול, יחתום אותו אלוהים עליך ועלינו במיטב חותמו.
שלומי טוב, ואני מאושר, תודה לאל ריבון העולמים, אחרי שהגיע מכתבך. קראתי בו
על שלומך ועל בריאותך, והודיתי לאלוהים על זאת. איני יכול לתאר לך אדוני כמה עזים
געגועי אליך. מאלוהים אבקש שיקרב את פגישתנו ברחמיו. מסרתי את מכתבך לאדוני 'הרב', 
יתמיד אלוהים את גדולתו, והוא שימח אותו. הוא מתפלל למענך. הוא קרא לי את מכתבך, והודיע לי מה שעבר עליך,
ברוך הגומל לחייבים טובות. שמחתי ששלום לך, השבח לאל והתודה. שלחתי לך מכתב לפני כן,
וכרוך בו מכתב לאדוני אבו מחמד קאסם, יעזור לו אלוהים; הצטערתי על מה שעשית עמי, 
הלא חישבתיך טוב לי מאח, ולא לאשר עשית קיוויתי ממך.
ועוגמת הנפש הרבה ביותר היא בגלל השבועה שהטלת עלי; ואולם, אדוני, העולם הזה הוא עולם מבורך(?),
ובו גמול, מי שנותן שירות מקבל שירות. אבקש ממך כי תואיל למסור את הכיס אשר לי לאבו 
מחמד קאסם, והוא פ' דינרים ורבע וקיראט טובים; והדינרים של אדוני ורבי אבו אלפרג',(?) 
אל תמסור לו מהם כלום. אם יצאו ממך, ויצאו לצורך חליפין.... הכי טוב
שתמיר אותם בדרהמים ואם תשלם לו בעדם ב'ורק', מוטב; אם לא, בשם אלוהים, אל תיתן לו מהם
דינר ; ואם אפשר, תערבב אותם עם הכיס של דודי, אחי אמי. ואם אתה מוציא אותם קנה בהם משלוח
פשתים נפרד, אם מקובץ ואם מחולק. אני מחכה בקוצר רוח לבוא
מכתבך על מה שעשית. כמו כן אבקש ממך שתטפל בקאסם בעניין הקניות שלו. ונבקש ממך שתאמר לו
שתהיינה (הפשתים) או זרות משובחות ביותר או בוצירי טוב, מד' עד ג' וחצי בקירוב.
אשר למה שרצית לדעת אדוני: אצלנו היו האוניות מעוקלות. השמן היה מ"ב
וחזר להיות ל''א ; אסבון .... ; העופרת היתה ג' ומחירה היום ד'; הזפת ד'; סחורות (ארצות) המגרב
כולן התייקרו. הסלטאן תפס את השעווה אשר בבית עבד ותפס את השעווה של דודי (מצד האם), ואינני
יודע איזה מחיר יקבע לה. וממש היום הגיע מכתב ממרדוך, והוא כותב שהגיעו ג'
אוניות מסיציליה והגיעו בהן ב' מאנשינו ונמשך מסעם ממהרייה מ"א יום ואמרו
שהשאירו ו' אוניות בהטענה והן ממהרות ; היו תחת עיקול, עד שהגיע ה'קארב' של אלטפל, 
ושחורון. זאת לידיעתך. הגיע מכתב מאדוני דודי אחי אמי, יעזור לו אלוהים, מתניס. הם הגיעו לחניס
ביום ג', יום לפני הנירוז. הגיע בשבילך מכתב מדודי, אחי אמי, והוא כרוך במכתבי. 

recto, right margin
(1–12) ביקש ממני דודי, אחי אמי, שאכתוב לך ואשאל אותך על מה שקנה לו קאסם ומה המחיר, ופשתים של מי הן. עוד אבקש ממך שתודיע לי 
(27-13) אם קנה משהו בשבילי, ומן הפשתים של מי קנה לי, והמחיר. ואם קנית, הודע לי איך מכרו האיכרים, ואיך מכר מסלם .... 
 
recto, top margin
בן בו כתאמה ; כתבת על עניין הדינרים. בדקתי בספר החשבונות ומצאתי שהוא רשם לחובתך י"ב דינרים פחות שני קיראטים וחצי, והזכרתי לו את עניין שני הדינרים ושמינית פחות חבה .... ישלם אותם לך. 
verso

ביקשתי ממנו שיברר את עניינך על פי היומן, ואמר לי: אעשה זאת. הוא מבקש שמישהו יזכיר לו זאת
כאשר יהיה פנוי; אני אזרז אותו בעניין זה, ואודיע לך את תוצאת הבירור. אקווה שמכתב ממך בדרך אלי
על מה שעשית; אבקש ממך שתשים עין על קאסם ותדרוש ממנו שתהיינה פשתים טובות; אל יקנה לי
פחותות. כמו כן, בשם אלוהים, אל תשלם לו מן הדינרים הפגומים, שלא נסתבך עמו
בפרשה. לו הייתי לבדי והיו עמי (אפילו) ק' דינרים שכאלה, לא הייתי חושש, כי אני יודע איך להוציאם.
אבקש ממך שתודיעני אם אתה מתקדם בהמרת הדרהמים, כי אני הייתי ממיר אותם בחנות בן יאסר
ב'נחאסין', אצל אנשים המגיעים מן הפיום. שער החליפין אצלנו ל"ז בדינרים, ואבקש ממך שתודיע לי מה
שער החליפין אצלכם. ואבקש ממך לכתוב בשמי מכתב לקאסם. תכתוב לו : 'שלחתי לך דינרים
שיש עליהם הוצאות המרה; ואבקש ממך כי בעת קניותיך תיתן להם הנחה בעד הפגומים'. ואמור לו שיכתוב לי אם הגיע
הכיס ומה קנה לי. אני שולח לך, מכובדי, דרישות שלום ולמי שנתונים
להשגחתך דרישות שלום; ואם תהיינה ידיעות נוספות, אכתוב לך עליהן. הודע לי אם ערכו את החג

verso, right margin
או לא. 
 
verso, address
לאדוני ורבי אבו יחיא נהוראי בן נסים נ"ע, ייתן לו אלוהים אריכות ימים ויתמיד את שלומו ואת אושרו ואת חסדו לו (בכתב ערבי, כנ"ל, בתוספת – אחרי השם: אלמערבי). מאוהבו, עיאש בן צדקה נ"ע. יימסר לקאסם המתווך ; בוציר, ברצון האל. ימסור אותו לנהוראי בן נסים, בוציר, ברצון האל. 
 