
<html>
    <head>
        <title>Transcription of Letter: T-S 13J13.11</title>
    </head>
    <body style="max-width: 860px; margin: auto">
        <h1>Transcription of Letter: T-S 13J13.11</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00013-J-00013-00011/canvas/1">
                    
                    
                    
                        <h3>recto</h3>
                    
                        <ol>
<li>
<p>כתאבי יאסידי ומולאי אטאל אללה בקאך ואדאם סלאמתך וסעאדתך וצרף אלאסוא ענך</p>
</li>
<li>
<p>ברחמתה מן אלמסתקר ליא בקין מן אלול כתמה אללה על[יך ועלינא] באחסן כאתמה</p>
</li>
<li>
<p>ואלחאל סלאמה ונעמה ואלחמד ללה רב אלעאלמין בעד וצול כתאבך וקפת מנה</p>
</li>
<li>
<p>עלי סלאמתר ועאפיתך וחמדת אללה עלי דלך ומא אקדר אצף לך יאמולאי מא לחקני</p>
</li>
<li>
<p>מן וחשך אסל אללה יקרב אלאגתמאע ברחמתה ודפעת כתאבך למולאי אלרב</p>
</li>
<li>
<p>אדאם אללה עזה וסרר בה והו דאעי לך וקרי עלי כתאבך וערפני מא גרי עליך</p>
</li>
<li>
<p>ברוך גומל לחייבים טובות וסרני סלאמתך ללה אלחמד ולה אלשכר תקדם כתאבי</p>
</li>
<li>
<p>ודרגה כתאב למולאי אבו מחמד קאסם אידה אללה וקד שק עלי אלדי פעלתה מעי</p>
</li>
<li>
<p>מא כנת אחסבך אלא אפצל מן אך ולא אמלת פיך הדא אלדי פעלתה ולא [אעצ]</p>
</li>
<li>
<p>אעצם מא עלי אלא אלימין אלדי וקעת מני ולאכן יאמולאי אלדניא דאר מבארך</p>
</li>
<li>
<p>מכאפא מן [כדם כדים] כדם כדם ונחב תתפצל תדפע אלצרה אלדי לי לאבי</p>
</li>
<li>
<p>מחמד קאסם והי פ דינאר ורבע וקירט גיאד ו[דנ]אניר מולאי אלשיך אבי אלפר[ג](?)</p>
</li>
<li>
<p>לא תדפע אליה מנהא שי אן גאזת ענך וכאנת תגוז פי צרף [ &nbsp; &nbsp; &nbsp; &nbsp; &nbsp; &nbsp; ] ואגוד</p>
</li>
<li>
<p>אן תצרף בהא דרה ותדפעהא אליה ורק נעם ואלא באללה עליך לא תדפע לה</p>
</li>
<li>
<p>מנהא דינאר ואן כאן תכלטהא מע צרת כאלי ואדא כרגת ענך תשתרי בהא חמל</p>
</li>
<li>
<p>כתאן עלי נאחיה אמא גמלה או מפרק ואנא מעלק אלקלב אלי אן יצל אלי</p>
</li>
<li>
<p>כתאבך במא פעלתה ונחב איצא תראעי קאסם פי מא ישתריה ונחב תקול לה</p>
</li>
<li>
<p>יכון אמא גריב אן עלו גאיה או בוצירי גייד מן ד אלי ג&gt; למא חולה</p>
</li>
<li>
<p>ומא תחב עלמה יאמולאי אן ענדנא כאן אלמראכב מעקולה ואלזית כאן מב</p>
</li>
<li>
<p>רגע לא ואלצאבון ב[&nbsp; &nbsp; &nbsp; ] ואלרצאץ כאן ג יסוא ד ואלזפת ד ובצאיע אלמגארב</p>
</li>
<li>
<p>כלהא זאדת ואלסלטאן אכד אלשמע אלדי פי דאר עבד ואכד שמע כאלי פיה ומא</p>
</li>
<li>
<p>אדרי כיף יקאומה ולמא כאן יומנא הדא וצל כתאב מרדוך ודכר אן וצלת ג</p>
</li>
<li>
<p>מראכב מן סקליה ווצלו פיהא ב מן אצחאבנא ועאהדהם מן אלמהדיה מא יום ודכרו</p>
</li>
<li>
<p>אן תרכו ו מראכב תוסק והי מרוגה וקד כאנו מעקולין אלי אן וצל קארב אלטפל</p>
</li>
<li>
<p>אטלקו אעלמתך דלך וקד וצל כתאב //סידי// כאלי אידה אללה מן תניס וכאן וצולהם אלי תניס</p>
</li>
<li>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;יום אלג יום קבל אלנירוז ווצל לך כתאב מן כאלי והו דרג כתאבי</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>וקד סאלני</p>
</li>
<li>
<p>כאלי אן</p>
</li>
<li>
<p>נכתב אליך</p>
</li>
<li>
<p>ונסאלך</p>
</li>
<li>
<p>ען אלדי</p>
</li>
<li>
<p>אשתרי</p>
</li>
<li>
<p>לה קאסם</p>
</li>
<li>
<p>וסערה</p>
</li>
<li>
<p>ומן כתאן</p>
</li>
<li>
<p>מן הו</p>
</li>
<li>
<p>ונחב איצא</p>
</li>
<li>
<p>תערפני</p>
</li>
<li>
<p>אן כאן</p>
</li>
<li>
<p>אשתרא</p>
</li>
<li>
<p>לי שי</p>
</li>
<li>
<p>ומן כתאן</p>
</li>
<li>
<p>מ[ן] אשתרא</p>
</li>
<li>
<p>לי ואל</p>
</li>
<li>
<p>סער</p>
</li>
<li>
<p>ואן כנת</p>
</li>
<li>
<p>אשתרית</p>
</li>
<li>
<p>תערפני</p>
</li>
<li>
<p>כיף באעו</p>
</li>
<li>
<p>אלמזארעין</p>
</li>
<li>
<p>וכיף באע</p>
</li>
<li>
<p>מסלם</p>
</li>
<li>
<p>מן&hellip;</p>
</li>
</ol>
                    
                        <h3>recto - top margin</h3>
                    
                        <ol>
<li>
<p>בן בו כתאמה</p>
</li>
<li>
<p>וקד דכרת חאל</p>
</li>
<li>
<p>[אלאסכנדר] אל</p>
</li>
<li>
<p>דנאניר וקד</p>
</li>
<li>
<p>אסתכשפת</p>
</li>
<li>
<p>מן אלדפתר</p>
</li>
<li>
<p>וגדת אנה</p>
</li>
<li>
<p>אתבת עליך</p>
</li>
<li>
<p>יב דינ אלא</p>
</li>
<li>
<p>קירטין ו&gt;</p>
</li>
<li>
<p>ודכרת לה</p>
</li>
<li>
<p>חאל אלדינרין</p>
</li>
<li>
<p>ותמן אלא חבה</p>
</li>
<li>
<p>&hellip;</p>
</li>
<li>
<p>צורה [ &nbsp; &nbsp; ]</p>
</li>
<li>
<p>ידפעהא</p>
</li>
<li>
<p>לך</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00013-00011/canvas/2">
                    
                    
                    
                        <h3>verso</h3>
                    
                        <ol>
<li>
<p>וקד סאלתה יכשף חאלך מן אלמואימה וקאל לי אנא אפעל יחב מן ידכרה וקת</p>
</li>
<li>
<p>פראגה ואנא אחתה פיהא ואעלמתך במא יצח וארגו אן כתאבך מני באלקרב</p>
</li>
<li>
<p>במא פעלתה ונחב תכון עינך עלי קאסם ותאכד עליה פי גודת אלכתאן לא ישתרי לי</p>
</li>
<li>
<p>מקארב וכדלך ואללה עליך אלא תדפע אליה מן אלדנאניר אלבהרגה לא נחצל מעה פי</p>
</li>
<li>
<p>תהמה ולו כנת בנפסי וכאן מעי מנהא ק דינ מא כשית לאני נערף כיף אכרגהא</p>
</li>
<li>
<p>ואחב תערפני אן כאן תמשי פי צרף אלדרה לאני כנת נצרפהא פי דכאן בן יאסר</p>
</li>
<li>
<p>פי אלנחאסין מן אלדי יגיו מן אלפיום ואלצרף ענדנא לז בדינר ונחב תערפני כיף</p>
</li>
<li>
<p>אלצרף ענדכם ונחב תכתב עני כתאב לקאסם ותקול לה אן וגהת אליך דנאני</p>
</li>
<li>
<p>עליהא צרף ונחב אדא אשתרית תחטהם ען אלבהרגה ותקול לה יכתב לי בוצול</p>
</li>
<li>
<p>אלצרה ואש אשתרא לי קראת עלי כאצת נפסך אלשריפה אלסלאם ומן תשמלה</p>
</li>
<li>
<p>ענאיתך אלסלאם ואן זאד כבר אנא אכתב אליך פיה ותערפני אן כאן תעייד(?)</p>
</li>
</ol>
                    
                        <h3>verso - right margin</h3>
                    
                        <ol>
<li>
<p>או לא</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>לסידי ומולאי אבי יחיי נהראי בן נסים נע אטאל אללה מן ואדה עיאש בן צדקה נע يدفع لقاسم السمسار</p>
</li>
<li>
<p>בקאה ואדאם סלאמתה וסעאדתה ונעמתה &nbsp; &nbsp; &nbsp; بوصير ان شاء الله</p>
</li>
<li>
<p>لسيدي ومولاي ابي يحيى نهراي بن &nbsp; يدفعجه لنهراي بن نسيم</p>
</li>
<li>
<p>نسيم المغربي من عياش بن صدقة يدفع</p>
</li>
<li>
<p>اطال الله بقاه وادام سلامته ونعمته &nbsp; &nbsp; لقاسم السمسار بوصير ان شاء الله</p>
</li>
</ol>
                    
                </div>
            
        </section>
    </body>
</html>
