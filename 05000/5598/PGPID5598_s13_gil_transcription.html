
<html>
    <head>
        <title>Transcription of Letter: Bodl. MS heb. b 3/23</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. b 3/23</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" >
            
                <div data-canvas="https://princetongenizalab.github.io/iiif/bodleian/b/canvas/ms-heb-b-3-23/1.json">
                    
                    
                    
                        <h3>Recto</h3>
                    
                        <ol>
<li><span lang="he">כתאבי לאכי וסידי אטאל אללה בקאה ואדאם נעמאה ומן תופיקה לא אכלאה מן אסכנדריא לי' בקין</span></li>
<li><span lang="he">מן שהר מרחשון כתמה אללה אחסן כתמה ומא יליה מן אלאשהור ונעלמך לקד וצל כתאבך אלעזיז</span></li>
<li><span lang="he">ופהמת מא פיה לא עדמת אפתקאדך ולא כלות מנך ולקד אנפד אלשיך אבו אסחק ברהון בן</span></li>
<li><span lang="he">מוסי רזמה למא קבלך ולי פיהא כמס קטאע מרגאן ותפצילה ספט וגונה כלטה ביני ובין</span></li>
<li><span lang="he">חיים בן עמאר ואברהם בן אסחק בן לימאט לי אלתלת ווזנה ל'ז' רטלא וכסר בסקלי והו גליץ</span></li>
<li><span lang="he">מקטוע מפרוג מנה ואלתלתין יקבצה אלשיך אבו אסחק ברהון בן מוסי ודכר אן גלאה ועמלה</span></li>
<li><span lang="he">יזיד פי תמנה והו יקום עלינא בנחו אלש' רב'&gt; וקד כתב אליך וסאלך פי דאלך ואנא אסלך וארגב</span></li>
<li><span lang="he">אליך פי עמלה ואן כאן בעד עמלה וגדת לה סוק אנפד פיה אלביע ואן כאן גיר דאלך יעמל</span></li>
<li><span lang="he">ויתרך אלי מוגי אן שא אללה ואלג' קטאע אלאכר הי לכאצתי ולי איצ'י מ' פרכה פי רדא והי</span></li>
<li><span lang="he">&nbsp;לכאצתי פאן אמכנת בוקיהא ענדך או סלמהא לשיך אבי סהל בן עמתי ומא נוציך פי</span></li>
<li><span lang="he">&nbsp;אשתהאדך פי הדא אלמוגאן מן גיר מאמור כעואידך מע גמיע אלנאס לא עדמוך אלא[&nbsp; &nbsp; &nbsp; &nbsp; &nbsp; ]</span></li>
<li><span lang="he">&nbsp;ואן כאן לסידי חאגא באלאסכנדריא יחוגני בהא ולא יסרני אלא בקצ'א חואיגה ארגו מן אללה</span></li>
<li><span lang="he">&nbsp;אלתופיק ואלמעונה קראת כאצת סידי אפצל אלסלם ומן תשמלה ענאיתך אלסלם ואנא יחיי</span></li>
<li><span lang="he">&nbsp;בן אסחק אלסלם אקרא עלי כאצה מולאי אלסלם ונערפה מא חכם אללה עלינא כיר ולה אלחמד וביה</span></li>
<li><span lang="he">&nbsp;אלטובה אקלעני צליביה וקומנא מ' יום תמרגנא אלבחאר ולא פרגנא רחל אלסעה ולו חצל רחלי</span></li>
<li><span lang="he">&nbsp;פי אלמכזן לכנת מוצע כתאבי לאן מא יוגד הונא כסרת כבז ונרגו נתסרף תם פי כיאטה ו[</span></li>
<li><span lang="he">&nbsp;שי ועסא יחצל זאד מן תם לאן קאלו אלשי תם מוגוד קראת כאצת מולאי אלסלם ומולאי אלרב</span></li>
</ol>
                    
                        <h3>Recto, margin (right margin in original orientation)</h3>
                    
                        <ol>
<li><span lang="he">אלסלם ואלשיך אבו עלי</span></li>
<li><span lang="he">בן אלשופט ובניה</span></li>
<li><span lang="he">אפצל אלסלם</span></li>
<li><span lang="he">ונחב מן מולאי</span></li>
<li><span lang="he">עסא יסאל לי</span></li>
<li><span lang="he">ען רוגל(!) יערף</span></li>
<li><span lang="he">בצדקה בן</span></li>
<li><span lang="he">והב</span></li>
<li><span lang="he">אלאמדי</span></li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/b/canvas/ms-heb-b-3-23/2.json">
                    
                    
                    
                        <h3>Verso</h3>
                    
                        <ol>
<li><span lang="he">עסא וצל אלי מצר לאן בקי לי ענדה בקית אלגוזה אלדי תערף עסא נציבהא נתפרג פיהא</span></li>
</ol>
                    
                        <h3>Verso, upside down</h3>
                    
                        <ol>
<li><span lang="he">[ל]אכי וסידי //אבו יחיי// נהראי בן נסים נ'ע' אטאל &nbsp; &nbsp; &nbsp; &nbsp; מן מחבה יוסף בן כלפה נ'נ'&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; אלפסטאט</span></li>
<li><span lang="he">[א]ללה בקאה ואדאם נעמאה וסלאמתה &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; אן שא אללה</span></li>
</ol>
                    
                </div>
            
        </section>
    </body>
</html>
