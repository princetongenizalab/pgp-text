recto

(2−1) אני מצרף פתק זה, אדוני, ייתן לך אלוהים אריכות ימים ויתמיד את חסדיו לך,
 
מבוציר, באחרון של תשרי; לפני כן שלחתי לך מכתב,
אדוני, והודעתיך כי שני הכיסים
הגיעו ושמניינם נכון, אבל לא שקלתי כי אין
עמי מאזניים, אבל אעשה זאת ברצון האל.
תודה רבה עליהם, אלוהים יעזור. לפני כן
ביקשתי מאדוני אבו אלפצל, יתמיד אלוהים את גדולתו, כי
יקבל מאדוני אבו זכרי שני דינרים ושמינית
וחבה, שהם של אפרים אלעטאר
באלכסנדריה; אדוני אבו עמראן מתגורר
בביתו וביקש ממני לקנות בהם לנערה
יתומה צניף 'מרדוד' והריני מבקש
ממך, אדוני, כי תואיל להיפגש עמו
ולקנות זאת, ואני אדאג לשלוח אותו לאדוני
אבו עמראן; הדבר לוחץ עלי עד מאוד
ואתה תקבל שכר גדול. כמו כן הודע
לאדוני אבו עמראן שלא אתרשל במה שצריך לקנות בשבילו,
ותבקש ממנו שלא יתרשל במה שביקשתי
ממנו, ותבקש ממנו למסור לבעלי האכסניה
שבה המחסן שלי, דינר בעד ח' חודשים
וייקח לי עליו קבלה, שתהיה אצלו,
ואני אוסיף אותו אל חשבונו. ועוד
תשאל אותו אם הגיע בשבילי מכתב מהמגרב(?),

verso

ישלחנו לי על ידך. ברצון האל.
המחיר בבוציר היום אינו נשמע,
ואינו ידוע, כי אין שם מי שימכור
ולא מי שיקנה, ומטרתם היא לקחת דינרים
דמי קדימה, כדי שתהיה להם הקלה עד אשר ייקבע המחיר;
אבל רחוקה תקוותם מלהתקיים, איני סבור שיבואו
המגרבים ויקפיצו אותו, בעת שמפסידים על
הפשתים במגרב. הכיס השני
הגיע, אבל בלי מכתב; אמר: המכתב אבד
אבל יש לו אישור בפתק. היתה קשה עלי
אבדתו באומרי, שמא יביא לי מרגוע
ביחס למגרב, אבל אין עצה. הריני שוטח לפניך את התנצלותי,
בטובך, ואתה שלום וביתך שלום.

verso, address
אדוני ורבי אבו יחיא נהוראי בן נסים, ייתן לו אלוהים אריכות ימים ויתמיד את חסדיו לו; המודה לו, יוסף. 