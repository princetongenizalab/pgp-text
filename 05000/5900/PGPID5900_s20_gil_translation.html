
<html>
    <head>
        <title>Hebrew Translation of Letter: T-S 13J25.8</title>
    </head>
    <body style="max-width: 860px; margin: auto">
        <h1>Hebrew Translation of Letter: T-S 13J25.8</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section lang="he" dir="rtl">
            
                <div data-canvas="https://cudl.lib.cam.ac.uk/iiif/MS-TS-00013-J-00025-00008/canvas/1">
                    
                    
                    
                        <h3>recto</h3>
                    
                        <ol>
<li>(2-1) בוטח אני באלוהים לבדו ; אני כותב לך, אדוני ורבי ומרי, ייתן לך אלוהים אריכות ימים ויתמיד את גדולתך ואת עזרתו לך ואת סיפוקך</li>
<li> </li>
<li>ואת דאגתו לך, מהבית, אטראבלס, בכ' באלול, יודיע לך אלוהים, אדוני, את ברכת עברו ואת מזל</li>
<li>שאריתו, וייתן לך בעתיד אושר מאושרו ויקרב לך את שלומו, שיהיה שלום מושלם בזכות חייך, תודה לאל ריבון</li>
<li>העולמים. אני מתגעגע מאוד אליך, אדוני, יקרב אלוהים את פגישתנו בחסדו ובטובו ויאריך אותה. שלחתי לך לפני כן מכתבים</li>
<li>אחרים, אדוני, אבל לא ראיתי תשובה אף לא על אחד מהם; אקווה שאתה עסוק בדברים טובים. נודע לי שהגיעו בשבילך משאוי פשתים ו'עלאוה'</li>
<li>סוכר והתרעמתי עליך, אדוני, בשל כך, כי לא כיבדתני בקנייה בשבילך. הלכתי אל אבו אלפצל ברוך</li>
<li>וביקשתי ממנו שישתדל בענין המכירות; הוא כבר מכר את ה'עלאוה'; שאלתי אותו מה באשר למכירת המשאוי ואמר: אינני</li>
<li>מסוגל למוכרו בגלל פריקתו, כי הוא מאחורי משואים של אחרים. הוא שלח לך את התמורה בעד ה'עלאוה' בידי</li>
<li>מחמד בן אלעדל, והוא באוניית בן אלשואד'בי, אלוהים יכתבו לשלום. אדוני, היות שאני</li>
<li>מכיר אותך ויודע את אהבתך ואת אמונת האמת שבך, יהיו טובך ואצילותך לעולם, ביקשתי את חסדי</li>
<li>אלוהים ושלחתי לך עם חסון בן יחיא אלמקרוי כיס, ובו ק''ט דינרים וחצי במשקל. המספר: </li>
<li>מאה וי"ו דינר ורבע ובתוכו שני כיסים, האחד של אבו אסחק, המשקל כ' דינר, והאחר</li>
<li>של אסמעיל בן כלוף בן רביע, ידיד שלי, ביקש ממני שאבקש ממך. ועוד ביקשתי את חסדי אלוהים ושלחתי לך,</li>
<li>אדוני, בתוך כריכה ששלח אבו אלפצל ברוך אל אברהים בן פראח, ילקוט משי צבוע,</li>
<li>משקלו מ''ח רטל, בעד ק''כ הדרהמים, מהם ארבעה רטלים לאסין; ועוד י"ג לבד 'טילקאן' : אבקש</li>
<li>ממך, אדוני, כי תואיל, אם יכתבם אלוהים לשלום, למכור את המשי ואת הלבדים ותוסיף, אדוני, את</li>
<li>הכול לכיס. והואילה, אם רצונך בכך, להוסיף מטעמך את ק' אל הסכום הכולל ותכבדני בטיפול בהם</li>
<li>כי אשמח בזאת; קנה בעדם משאוי לכה, אם יהיה מחירה ל"ה דינר ה'חמל', כפי</li>
<li>שכתבת; ואם לא, קנה בעד הכול פשתים בינוניות; ושלח את הכול בהקדם;</li>
<li>אם יש מי שיוצא לאטראבלס, שלח את הכול עמו, ואם אין איש יוצא לאטראבלס</li>
<li>הואילה לשלוח את הכול לסיציליה עם אנשינו ותבקש מהם שישלחום</li>
<li>אלינו הנה; ובשני הכיסים אשר בפנים הכיס הואילה לקנות שני משואי פשתים, כתוב</li>
<li>על האחד אסמעיל כן כלוף בן רביע, ועל האחר אסחק בן נחום נ"ע; ואם יכול אתה</li>
<li>לקנות אבן אודם, שיהיו כיסים בינוניים, קנה ככל שתוכל, בשותפות בינינו, כי אצלנו הוא בצמצום; ואף בפחות מזה</li>
<li>די לך, אדוני. וכבר מכרתי בשבילך את יתרת הפנינים; הסתכמה התמורה הכוללת כו' דינרים ורבע ושמינית,</li>
<li>בטביעת פסטאט, שקולים, קבל את היתרה שלזכותך. הריני שולח לך את מיטב דרישות השלום ולכל הנתונים להשגחתך</li>
<li>דרישות שלום; ולאדוני אבו זכריא יהודה דרישות שלום. ויש בדעתי לנסוע בהקדם לאלכסנדריה</li>
<li>כדי להיפגש ולהתראות ולחדש את הברית; וכל צורך (בקנייה) שיש לך, כתוב לי כדי שאספקנו לך</li>
<li>בשמחה ובחדווה. כתבתי אל אדוני אבו יצחק אברהים בן פראח, יתמיד אלוהים את גדולתו ואת עזרתו לו,</li>
<li>וביקשתי ממנו שיקבל את הכול ויכתוב אליך על זאת; אל נא תזניח אפוא, אדוני, את הכתיבה אליו, וככל שנראה לך,</li>
<li>את מכירת מה ששלחתי. ואבקש ממך אדוני, כתוב אלי והודע לי את הידוע על שני המשואים</li>
</ol>
                    
                        <h3>recto, right margin</h3>
                    
                        <p>(8-1) אשר לי; ואילו המשאוי של אבו עמראן(?) הגיע, ואבקש מאלוהים שיעזור לי לגביו, שאגמול לך במקצת ממה שאתה ראוי, כי אינני יכול לגמול לך גמול (מלא): </p>
<p>(21-9) אבקש ממך שתקנה לי סודר לבן בג' דינרים, עד ג' וחצי, ושני זוגות מחצלות, האחת למיטה ועוד אחת שצמודה לה. אל תילקח ממני. </p>
<p>(22–34) ושלומך יגדל ואל ידל. ואני אוהבך, יהודה החזן אלציעארי, שולח לך, הדרת אדוני, דרישות שלום, וכמו כן לרבנו מבורך בן מ"ר סעדיה נ"ע, אלפי שלום, ולרבותינו המגרבים, שלום כולל. </p>
<p> </p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00025-00008/canvas/2">
                    
                    
                    
                        <h3>verso</h3>
                    
                        <p>לאדוני ורבי מר אבו יחיא נהוראי בן נסים נ''ע, יתמיד אלוהים את גדולתו ואת עזרתו לו ואת חייו; אלוהים שומרו; מן המודה לו, יעקב בן נחום נ"ע בן חכמון; לפסטאט, ברצון האל. יהודה החזן בן שמואל נ"ע .... (כיוצא בזה הנוסח בכתב הערבי.) </p>
<p> </p>
                    
                </div>
            
        </section>
    </body>
</html>
