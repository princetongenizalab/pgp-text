recto

(2-1) בוטח אני באלוהים לבדו ; אני כותב לך, אדוני ורבי ומרי, ייתן לך אלוהים אריכות ימים ויתמיד את גדולתך ואת עזרתו לך ואת סיפוקך
 
ואת דאגתו לך, מהבית, אטראבלס, בכ' באלול, יודיע לך אלוהים, אדוני, את ברכת עברו ואת מזל
שאריתו, וייתן לך בעתיד אושר מאושרו ויקרב לך את שלומו, שיהיה שלום מושלם בזכות חייך, תודה לאל ריבון
העולמים. אני מתגעגע מאוד אליך, אדוני, יקרב אלוהים את פגישתנו בחסדו ובטובו ויאריך אותה. שלחתי לך לפני כן מכתבים
אחרים, אדוני, אבל לא ראיתי תשובה אף לא על אחד מהם; אקווה שאתה עסוק בדברים טובים. נודע לי שהגיעו בשבילך משאוי פשתים ו'עלאוה'
סוכר והתרעמתי עליך, אדוני, בשל כך, כי לא כיבדתני בקנייה בשבילך. הלכתי אל אבו אלפצל ברוך
וביקשתי ממנו שישתדל בענין המכירות; הוא כבר מכר את ה'עלאוה'; שאלתי אותו מה באשר למכירת המשאוי ואמר: אינני
מסוגל למוכרו בגלל פריקתו, כי הוא מאחורי משואים של אחרים. הוא שלח לך את התמורה בעד ה'עלאוה' בידי
מחמד בן אלעדל, והוא באוניית בן אלשואד'בי, אלוהים יכתבו לשלום. אדוני, היות שאני
מכיר אותך ויודע את אהבתך ואת אמונת האמת שבך, יהיו טובך ואצילותך לעולם, ביקשתי את חסדי
אלוהים ושלחתי לך עם חסון בן יחיא אלמקרוי כיס, ובו ק''ט דינרים וחצי במשקל. המספר: 
מאה וי"ו דינר ורבע ובתוכו שני כיסים, האחד של אבו אסחק, המשקל כ' דינר, והאחר
של אסמעיל בן כלוף בן רביע, ידיד שלי, ביקש ממני שאבקש ממך. ועוד ביקשתי את חסדי אלוהים ושלחתי לך,
אדוני, בתוך כריכה ששלח אבו אלפצל ברוך אל אברהים בן פראח, ילקוט משי צבוע,
משקלו מ''ח רטל, בעד ק''כ הדרהמים, מהם ארבעה רטלים לאסין; ועוד י"ג לבד 'טילקאן' : אבקש
ממך, אדוני, כי תואיל, אם יכתבם אלוהים לשלום, למכור את המשי ואת הלבדים ותוסיף, אדוני, את
הכול לכיס. והואילה, אם רצונך בכך, להוסיף מטעמך את ק' אל הסכום הכולל ותכבדני בטיפול בהם
כי אשמח בזאת; קנה בעדם משאוי לכה, אם יהיה מחירה ל"ה דינר ה'חמל', כפי
שכתבת; ואם לא, קנה בעד הכול פשתים בינוניות; ושלח את הכול בהקדם;
אם יש מי שיוצא לאטראבלס, שלח את הכול עמו, ואם אין איש יוצא לאטראבלס
הואילה לשלוח את הכול לסיציליה עם אנשינו ותבקש מהם שישלחום
אלינו הנה; ובשני הכיסים אשר בפנים הכיס הואילה לקנות שני משואי פשתים, כתוב
על האחד אסמעיל כן כלוף בן רביע, ועל האחר אסחק בן נחום נ"ע; ואם יכול אתה
לקנות אבן אודם, שיהיו כיסים בינוניים, קנה ככל שתוכל, בשותפות בינינו, כי אצלנו הוא בצמצום; ואף בפחות מזה
די לך, אדוני. וכבר מכרתי בשבילך את יתרת הפנינים; הסתכמה התמורה הכוללת כו' דינרים ורבע ושמינית,
בטביעת פסטאט, שקולים, קבל את היתרה שלזכותך. הריני שולח לך את מיטב דרישות השלום ולכל הנתונים להשגחתך
דרישות שלום; ולאדוני אבו זכריא יהודה דרישות שלום. ויש בדעתי לנסוע בהקדם לאלכסנדריה
כדי להיפגש ולהתראות ולחדש את הברית; וכל צורך (בקנייה) שיש לך, כתוב לי כדי שאספקנו לך
בשמחה ובחדווה. כתבתי אל אדוני אבו יצחק אברהים בן פראח, יתמיד אלוהים את גדולתו ואת עזרתו לו,
וביקשתי ממנו שיקבל את הכול ויכתוב אליך על זאת; אל נא תזניח אפוא, אדוני, את הכתיבה אליו, וככל שנראה לך,
את מכירת מה ששלחתי. ואבקש ממך אדוני, כתוב אלי והודע לי את הידוע על שני המשואים

recto, right margin
(8-1) אשר לי; ואילו המשאוי של אבו עמראן(?) הגיע, ואבקש מאלוהים שיעזור לי לגביו, שאגמול לך במקצת ממה שאתה ראוי, כי אינני יכול לגמול לך גמול (מלא): 
(21-9) אבקש ממך שתקנה לי סודר לבן בג' דינרים, עד ג' וחצי, ושני זוגות מחצלות, האחת למיטה ועוד אחת שצמודה לה. אל תילקח ממני. 
(22–34) ושלומך יגדל ואל ידל. ואני אוהבך, יהודה החזן אלציעארי, שולח לך, הדרת אדוני, דרישות שלום, וכמו כן לרבנו מבורך בן מ"ר סעדיה נ"ע, אלפי שלום, ולרבותינו המגרבים, שלום כולל. 
 
verso
לאדוני ורבי מר אבו יחיא נהוראי בן נסים נ''ע, יתמיד אלוהים את גדולתו ואת עזרתו לו ואת חייו; אלוהים שומרו; מן המודה לו, יעקב בן נחום נ"ע בן חכמון; לפסטאט, ברצון האל. יהודה החזן בן שמואל נ"ע .... (כיוצא בזה הנוסח בכתב הערבי.) 
 