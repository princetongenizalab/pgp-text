
<html>
    <head>
        <title>Transcription of Letter: T-S 12.793</title>
    </head>
    <body style="max-width: 860px; margin: auto">
        <h1>Transcription of Letter: T-S 12.793</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Universiṭat Tel Aviv, Miśrad ha-biṭaḥon, ha-Hotsaʼah le-or, 1997), vol. 4.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00012-00793/canvas/1">
                    
                    
                    
                        <h3>recto</h3>
                    
                        <ol>
<li>
<p>כתאבי יאסידי ומולאי ואלעזיז עלי אטאל אללה [בקא]ך ואדאם סלאמתך וסעאדתך ונעמתך</p>
</li>
<li>
<p>מן בוציר ען חאל סלאמה ונעמה ושוק אליך שדיד קרב אללה אלא[גתמ]אע בך עלי אפצל אל</p>
</li>
<li>
<p>אחואל ואתם אלאמאל במנה וכרמה פאנה עלי מא ישא קדיר &nbsp; &nbsp; &nbsp; וצל כתאבך ווקפת עלי</p>
</li>
<li>
<p>מא דלני מן חסן סלאמתך ועאפיתך אדאמה אללה לך וצרני ישהד אללה דלך כתיר ודכרת</p>
</li>
<li>
<p>ורודך מן אלקדס אלמעמור ווצולך אלי מצר ואגתמאעך בסידי אבי אסחק ברהון פלא</p>
</li>
<li>
<p>זלת ואנת באר תקי אסל אללה תעאלי אן יגעלה חג מקבול וישהדך ואיאנא</p>
</li>
<li>
<p>בעמראנה תם וחק אבי אסתצרת לוצולך סריע לעלמי אנך כביר באחואל</p>
</li>
<li>
<p>בוציר ואקעד בהא מן אלשיך אבי אסחק וקד תקדמת אליה כתבי מרה בעד</p>
</li>
<li>
<p>מרה ואנא אערפה באחואל אלבלד ומא הו עליה מן גלא אלאסעאר וכתרה אלטלב</p>
</li>
<li>
<p>[עליה] ותקעדהם פי אלביע ואנהם לא יאכדו אלא אלדנא אלגיאד נקד אלשהואת [ומא]</p>
</li>
<li>
<p>וקד וגה מעי דנ ליס הי באבה אלצעאליך ולא אלצנאע אלא מזארע או צאחב</p>
</li>
<li>
<p>וסיה כבירה תם אני קרית תדכרתך ווקפת עלי מא רסמתה פנצרת אורא לם</p>
</li>
<li>
<p>תפסח לי פי אלשרי מן כתאן אלמזארעין ולא אלגריב אלמקארב פאמתתלת דלך [לאבלג]</p>
</li>
<li>
<p>מראדך ושהותך ולם נשתרי אלא מא סתקף עליה אן שא אללה וחסבך אן א[ &nbsp; ]</p>
</li>
<li>
<p>לי פי בוציר עדה איאם אשתרית האדה אלכטר אליסיר ולו ארדת אן אשתרי בי[ה]</p>
</li>
<li>
<p>פי יומין לקדרת לאכני חסנת אלנצר ופעלת מא ארגו מן אללה פיה חסן אל</p>
</li>
<li>
<p>תופיק וחרצת גהדי וטאקתי פי תצריף אלדנ אלדי כאנת מעי אלא מא פאקתני</p>
</li>
<li>
<p>פיה אלטאקה וגלבת פיה פהו באקי אלי אן תצל אלדנ פתחמל בעצהא בעץ</p>
</li>
<li>
<p>פתערפני פי כתבך אלדי בדא מן אלכתאן וכם ענד כל ואחד מן אלוזן וקד וקפת על[י]</p>
</li>
<li>
<p>תדכרתך במצר פראית &nbsp; &nbsp; &nbsp; ענד אלכאל קק נקי וענד אבן מכי קק וס נקי וקאל הו</p>
</li>
<li>
<p>קק ונ רטל תם דכרת אן ענד אבן בנדקה קק וס נקי קאל מא לה ענדי סיוא קק</p>
</li>
<li>
<p>וקד אסתופית מן אברהם אלשפאף אלדינ אלדי לך ענדה קבצת ביה כה רטל נקי</p>
</li>
<li>
<p>ואסתופית מן אלכאל ולי ענדה כסר אכדה מני נסתופיה פי האדה אליומין ואבן</p>
</li>
<li>
<p>בנדקה בקי לי ענדה מן אלקק אלדי דכר הו לא רטל נסתופיהא גדא או בעדה</p>
</li>
<li>
<p>ואמא בשר דכרת אן לך ענדה דינ וקד טאלבתה ולאזמתה פקאל אן אלמעל[ם]</p>
</li>
<li>
<p>ידרי מא כאן ביננא וגינא ללמעלם וקאל אן אבו יחיה אשהדני עלי רוח[י]</p>
</li>
<li>
<p>אן ליס לה ענד בשר חבה ומן דלך אליום לם תקע עיני עליה ואמ[א]</p>
</li>
<li>
<p>עלל צבי קאסם פדכלת עלי כתאנה ואשתרית מנה פלמא אן גית ענד</p>
</li>
<li>
<p>אלמיזאן פתחת לה גמיע מא כאן מעי מן אלדנ פקאל ואללה מא יעמל</p>
</li>
<li>
<p>לי מן האדה אלדנ דין ואחד פחרצת בה וגהדת פקאל לי ואללה מא נאכד</p>
</li>
<li>
<p>אלא מסתנצריה פקמת וכליתה וכאן מן שהותי ומא פי ידי חילה וח[ק]</p>
</li>
<li>
<p>אבי יאסידי לקד כרג מן דארי אלכתאן מרה ומרה לסבב אלנקד וברכא[ת]</p>
</li>
<li>
<p>בן מכי חמל לי אול דפעה לך קנ אכדה[א]</p>
</li>
</ol>
                    
                </div>
            
        </section>
    </body>
</html>
