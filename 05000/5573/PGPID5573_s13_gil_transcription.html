
<html>
    <head>
        <title>Transcription of Letter: BL OR 5542.9</title>
    </head>
    <body style="max-width: 860px; margin: auto">
        <h1>Transcription of Letter: BL OR 5542.9</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" >
            
                <div data-canvas="https://geniza.princeton.edu/documents/5573/iiif/canvas/1/">
                    
                    
                    
                        <h3>recto - other</h3>
                    
                        <ol>
<li>
<p>מכתב מאסמעיל בן פרח, מאלכסנדריה, אל נהוראי בן נסים, פסטאט</p>
</li>
</ol>
                    
                        <h3>recto</h3>
                    
                        <ol>
<li>
<p>סידי ומולאי אטאל אללה בקאך ואדאם תאידך וסלאמתך וסעאדתך ואצרף אלאסוא ואחאלה דונך</p>
</li>
<li>
<p>ברחמתה ואלחאל סלאמה לו בקין מן אילול כתמה אללה עליך באחסן כאתמה ואסעדך במא</p>
</li>
<li>
<p>יליה וצלני כתאבך ביד יעקב אלפייג טייה כתאביין לולייך ומחבך פרח לא עדמת[ך]</p>
</li>
<li>
<p>ולא כלית מן איאדיך דכרת ביעה ללנחאס ומא תבקא לך פי אלקיסאריה אללה יסאהל כיר ארגו אן בקיה</p>
</li>
<li>
<p>תמן אלנחאס מני באלקרב אן שא אללה דכרת כלף בן חאתם פי אלטריק לעל בידה אחב כתבך לה לא</p>
</li>
<li>
<p>תקטעהא ענה לתגדדה בהא ותסתנהצה פי אלשרא ואלסרעה לא יתלכץ ולא יפתח //עייניה// ישתרי אוסאט אל</p>
</li>
<li>
<p>כתאן בסער אלוקת ואללה יופיה דכרת מא אדא לך אהל [בלא]דך פאללה מן טלבך כיר מנך ו[ []</p>
</li>
<li>
<p>פאנך תמלא אלקלב סרור בכל מא תמסה בידך אן ינתפע בך ובחסן ניתך ומא תריד עלמה מן</p>
</li>
<li>
<p>אכבאר אלגרב וצלת לליום מן מדינת סקליה ד מראכב בן אלבלדי ובן אלעודי ובן אלנשארי ובן אלמפסר</p>
</li>
<li>
<p>וקד וצלני כתאב אכי סלימאן מן מאזר כרג מן אלקירואן עלי אנה מיית לאן להם ח שהור ירידו אל</p>
</li>
<li>
<p>כרוג לסוסה לם יקדרו תם כרגו כלק ממלמין ומנהם [ &nbsp; &nbsp; ] קתלוהם אלערב ופתשו בטונהם יקולו ל[על]</p>
</li>
<li>
<p>בלעתם אלדנ ואלדי עלמת מן אצחאבנא מן מאת בהדה אלצפה אלאשקר בן אבו סלימן אלצאיג בן אלמסכין</p>
</li>
<li>
<p>סלימן לם אכרג עלי אני אכון ה/א/כדא ולולם יכון שוינא בסוסה לם יכרג הם הו וצל אלי סו[סה] פיהא פתנה</p>
</li>
<li>
<p>עצימה [ &nbsp; &nbsp; ]קת עלי אלמלך ונהבת אלדכאכין ונהב פנדק בן אבי מסכין אלכביר וחרק קצר [אל]רבאט וקצר</p>
</li>
<li>
<p>טארק פכאן סלאמה מן סוסה עגב וקד וצל מעה צרר //מנהא// ללכהן אעטא ואחדה אלי סידי אבו עמר[אן אלדי]</p>
</li>
<li>
<p>יערף באבן אלבגל קבצתהא והי ענדי ואכרי אעטאהא אלי פצאל בן כלפה בן אלבבוש קבצתהא א[יצא ומעה]</p>
</li>
<li>
<p>כתב וחסאב וקצא ואנא אנסך מנהא כתאב מע כתאבי הדה וכדלך אן וצל לה שיי מא אפרט פי קבצה</p>
</li>
<li>
<p>פחקה עלינא פרץ לאזם וסימא מא כאן כלטתך פהי חצי ופרצי וכדלך יאסידי אחב אן יצל מן קבלך לכאצתנא מתאע</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>תנבאדר באנפאדה מסרע אד הו מטלוב הנא גריב אן כתיר פעלת מאן מתפצל דכרת</p>
</li>
<li>
<p>ביעך ללזית לא עדמנא אגמע תפצלך וכדלך יאסידי אנא אקדם אלסרה ואנפד אליך</p>
</li>
<li>
<p>רזמה בז וחריר ונחאס פגרה ורזם שמע אן שא אללה אסאל מן אללה אן יגרינא עלי</p>
</li>
<li>
<p>חסן עואידה ולא יכלינא ואיאך מן אלסלאמה ענד וצולהא מא כאן מביוע נביעה</p>
</li>
</ol>
                    
                        <h3>recto - top margin</h3>
                    
                        <ol>
<li>
<p>ומא כסד נבקיה וקד תקדמת כתבי אליך מנהא מע רגל מסלם יסאל אן יסלמהא לאברהם</p>
</li>
<li>
<p>בן אלתלמיד ורזמה פיהא כתב מן</p>
</li>
<li>
<p>מרדוך אעטיתהא לרגל מסלם סאלתה יסלמהא לעבד בן בשר וכדלך כל כתאב אן אכתבה מע מסלם אכתב עליה דאר עבד</p>
</li>
<li>
<p>תסתקר דאר עבד מתפצל</p>
</li>
</ol>
                    
                </div>
            
                <div data-canvas="https://geniza.princeton.edu/documents/5573/iiif/canvas/2/">
                    
                    
                    
                        <h3>verso</h3>
                    
                        <ol>
<li>
<p>וקד אסתכרת אללה תעאלי ואנפדת אליך ביד מחמד בן שבל אללואז סרה דנאניר פיהא קקנט דינ מנהא</p>
</li>
<li>
<p>פי סרה מ דינ תנפדהא אלי ולייך ומחבך פרח אלי בוציר אן שא אללה טס דינ מנהא דס דינ גיאד קב[צת]</p>
</li>
<li>
<p>מן וכלא והי אגוד נקד פי אלבלד ה דנא אלי סדס רבאעייה מכסרה מנהא דנ רומי סאלת סידי ביע אלגמיע</p>
</li>
<li>
<p>בדנ שאמייה גיאד מלאח צבאח ותסרע עלי באנפאדה ותדכר לי אלאסעאר גהאז אלגרב גהאז אלפ[ &nbsp; []</p>
</li>
<li>
<p>אלנשאצר פעלת מאן מתפצל אלסרתין מתאע אלכהן מגלדה מכיוטה ואנא נזנהא בגלדהא ואערפך אוזאנהא</p>
</li>
<li>
<p>דכרת אליהודי אלשאמי הו פי אלחארה סאכן אנא אטלע אליה ואמתתל מא ארצמתה לי ואליום אלגמעה והו יום</p>
</li>
<li>
<p>צייק אטלע אליה בעד אלסבת אן שא אללה תכתץ אפצל אלסלם ומולאי אלשיך אבן אצחק ברהון אלסלם ושלם</p>
</li>
<li>
<p>תאכר כתאבי ליום אלאתנין לג בקין מן אילול וצל מרכב בן אבי עקיל אלכביר ווצל קארב</p>
</li>
<li>
<p>מפרג וקארב אלקאצי טראבלס אלשאם וקד קבץ אליום סידי אבו אלפרג מרדוך רזמה לאלחנן [ []</p>
</li>
<li>
<p>והי כלטה אלחנן ויוסף אלכהן וכלטתך וקד אשרחת לך מא יתעלק בכם פיהא פי נסך אל</p>
</li>
<li>
<p>כתאב אלדי וצל אליכם מן אצחק מן סוסה ואנת תקף עליה אן שא אללה אחב שרא כמס קנטאר סכר</p>
</li>
</ol>
                    
                        <h3>verso - right margin</h3>
                    
                        <ol>
<li>
<p>ותנפדה אלי מתפצל ושלום</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>סידי ומולאי אבי יחיי נהראי בן נסים נע מן אסמעיל בן פרח נע</p>
</li>
<li>
<p>&nbsp;&nbsp;&nbsp;&nbsp;&nbsp;&nbsp;&nbsp;دار عبد الوكيل ان شا الله</p>
</li>
<li>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;يصل لنهاري بن نسيم دار عبد الوكيل</p>
</li>
<li>
<p>אטאל אללה בקאה ואדאם תאידה וסעאדתה</p>
</li>
</ol>
                    
                </div>
            
        </section>
    </body>
</html>
