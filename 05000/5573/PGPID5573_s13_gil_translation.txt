recto

אדוני ורבי, ייתן לך אלוהים אריכות ימים ויתמיד את עזרתו לך ואת שלומך ואת אושרך ויסלק ממך כל רע ויעביר אותו אל מישהו אחר
ברחמיו שלומי טוב; בכ''ד באלול, יחתום אותו אלוהים עליך כמיטב חותמו וייתן לך אושר 
בחודשים הבאים אחריו. קיבלתי את מכתבך בידי יעקב נושא המכתבים, ומצורפים בו שני מכתבים לעבדך אוהבך, פרח, אל תילקח ממני
ואל תימנע ממני עזרתך. כתבת שהוא מכר את הנחושת ומה שעוד נשאר לך ב'קיסאריה', אלוהים יזמן את הטובה; אקווה שיתרת
התמורה בעד הנחושת נמצאת בדרך אלי, ברצון האל. כתבת שכלף בן חאתם נמצא בדרך, אולי (הכסף) בידו. רצוני כי לא
תפסיק לכתוב לו מכתבים, כדי שתעורר אותו בהם ותמריץ אותו בקנייה המהירה, ואל יצטנע עד כדי שלא יפקח עיניו ויקנה את הבינוניות
שבפשתים במחיר הנוכחי, ואלוהים יגמול לו. כתבת על הנזק שגרמו לך אנשי עירך; באלוהים! מי שתבע אותך הוא טוב ממך ....?
הלוא אתה ממלא את הלב שמחה בכל מה שתיגע בו בידך, נהנים ממך וממזגך הטוב. אשר למה שרצית לדעת על
חדשות המגרב: הגיעו עד היום מפלרמו ד' אוניות: בן אלבלדי וכן אלעודי ובן אלנשארי ובן אלמפסר.
הגיע אלי מכתב מאחי סלימאן ממאזר; הוא יצא מקירואן, וכמעט מת, כי זה ח' חודשים הם רצו
לצאת לסוסה, אבל לא יכלו; אחר כך יצאה קבוצת מוסלמים ומהם .... הרגו הבדוים וחיפשו בבטניהם, אמרו: אולי
בלעתם את הדינרים; ומאנשינו נודע לי שמתו באופן כזה אלאשקר בן אבו סלימאן הצורף בן אלמסכין
סלימאן. לא יצאתי, אבל הייתי קרוב שיהיה גם לי כך; לולא היה רכושנו בסוסה, אף הוא לא היה יוצא. הגיע לסוסה והנה בה מהפכה
נוראה (התקוממו) נגד המלך, נשדדו החנויות ונשדדה האכסניה הגדולה של בן אבו מסכין, ונשרפה מצודת 'אלרבאט' ומצודת
טארק; נס שיצא בשלום מסוסה. הגיעו עמו כיסים, מהם של הכוהן, נתן אחד לאדוני אבו עמראן,
הידוע (בכינוי) אבן אלבגל; קיבלתי אותו, והוא אצלי; ואחר שנתן לפצאל בן כלפה בן אלבבוש, קיבלתי גם אותו; והביא
מכתבים וחשבון ופסק דין (?) ואני אעתיק מהם מכתב אחד עם מכתבי זה ; כמו כן, אם יגיע בשבילך איזה סכום, לא אתרשל בקבלתו,
כי הלוא מה שמגיע לך הוא בשבילי חוק בל יעבור, ובייחוד מה שהיה בשותפות עמך, שהלוא זו מנת חלקי, ומצווה עלי; ועוד, אדוני, רצוני כי תשלח לנו, לחשבוננו הפרטי, ארינים 

recto, right margin

ותמהר לשולחם במהירות כי יש להם ביקוש, יש כאן ורים רבים, עשה זאת בטובך ובחסדך ; כתבת
שמכרת את השמן, אל יימנע מאתנו כולנו חסדך. ועוד, אדוני, אני אקדים (על חשבון) הכיס ואשלח אליך
חבילת בדים ומשי ונחושת 'פג'רה' (בחתיכות) וכריכות שעווה, ברצון האל ; אבקש מאלוהים שינהג עמנו על פי
מיטב מנהגיו ולא ימנע מאתנו וממך שלום. כאשר תגענה אמכור מה שיהיה לו ביקוש 

recto, top margin

ומה שלא יהיה לו ביקוש אשאיר. כבר כתבתי לך לפני כן מכתבים, מקצתם בידי אדם מוסלם; בקש ממנו שימסור אותם לאברהם בן התלמיד; וכריכה שבה מכתבים מאת
מרדוך; נתתי אותה לאדם מוסלם וביקשתי ממנו שימסור אותה לעבד בן בשר; כמו כן, כל מכתב שאכתוב על ידי מוסלם אכתוב עליו: בית עבד. תתעניין עליהם בבית עבד, בטובך. 

verso

וביקשתי את חסדי אלוהים יתעלה ושלחתי אליך בידי מחמד בן שבל אללואז כיס דינרים וכו קקנ''ט דינרים, מהם
ב(אותו) כיס מ' דינרים שתשלחם אל עברך ואוהבך פרח לבוציר, ברצון האל. ס"ט דינרים, מהם ס"ד דינרים טובים שקיבלתי
מפקידי (הסוחרים) והם המטבעות הכי טובים בעיר; ה' דינרים פחות שישית, רבעי דינרים גרועים, מהם דינרים ביזנטיים; ביקשתי ממך, אדוני, למכור את הכול
בתמורה לדינרים שאמיים טובים ראויים נאים; תזדרז במשלוחם אלי, ותציין לי את השערים של מטבעות המגרב, מטבעות ה.... (ומחיר)
הנשדור; עשה זאת, בחסדך ובטובך. שני הכיסים של הכוהן מצופים עור, תפורים, ואני אשקול אותם עם העור שעליהם, ואודיעך את משקליהם.
כתבת על היהודי הארץ ישראלי; הוא מתגורר בשכונה, אעלה אליו ואשמע למה שציוויתני. היום יום ו', והוא יום
קצר; אעלה אליו אחרי השבת, ברצון האל. קבל נא את מיטב דרישות השלום, ולאדוני ורבי, אבו אצחק ברהון, דרישת שלום, ושלם.
מכתבי השתהה עד יום ב', כ"ז באלול. הגיעה האונייה של בן אבי עקיל, הגדולה, והגיעו אוניית
מפרג', וה'קארב' של הקאצי של טראבלס של אלשאם. אדוני אבו אלפרג' מרדוך כבר קיבל היום כריכה בשביל אלחנן
שהיא בשותפות של אלחנן ויוסף הכהן ובשותפות (גם) אתך. כבר פירטתי לך את מה שנוגע לכם בה, בהעתקת
המכתב שהגיע אליכם מאצחק מסוסה ; אתה תקרא אותו, ברצון האל. רצוני שתקנה חמישה קנטארים סוכר 

verso, margin
ותשלחם אלי בטובך, ושלום. 
 
verso, address
אדוני ורבי אבו יחיא נהוראי בן נסים נ"ע, ייתן לו אלוהים אריכות ימים ויתמיד את עזרתו לו ואת אושרו; מאסמעיל בן פרח נ"ע; בית עבד הפקיד, ברצון האל, יגיע אל נהוראי בן נסים, בית עבד הפקיד.