
<html>
    <head>
        <title>Transcription of Letter: T-S 10J20.12</title>
    </head>
    <body style="max-width: 860px; margin: auto">
        <h1>Transcription of Letter: T-S 10J20.12</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00020-00012/canvas/1">
                    
                    
                    
                        <h3>recto</h3>
                    
                        <ol>
<li>
<p>ולדי אלעזיז עלי אטאל אללה בקאך ואדאם תאידך וסלאמתך וסעאדתך מן אלמסתקר אלאסכנדריה</p>
</li>
<li>
<p>ליב כלאת מן תשרי געלך אללה מן אלפאייזין ומן אלמקבולין ותקבל מנך צלאח אלדעא</p>
</li>
<li>
<p>ותכתב בסיפר חיים ותזכה לחזות בנועם וגו וצלתני כתבך אליום בתאריך ליומין כלת</p>
</li>
<li>
<p>מן תשרי והי נסכתין עלי יד סידי אלשיך אבי יחיי ר נהראי חרסה אללה ווקפת עלי מא דכרת</p>
</li>
<li>
<p>מן חסן סלאמתך וסררת בדלך דכרת וצול כתאב ר נהראי לך יעלמך במא תבקרת לה עינה ואנה</p>
</li>
<li>
<p>עלי עין מא תראה דכרת אנך תכרג בעד אלעיד לקאצי קמן תשתרי קטיעה ופקך אללה</p>
</li>
<li>
<p>יראד לך לא תגבו ולא תוצר ללאוקאת בצובך וא] &nbsp; ]ן צאיר אלאוקאת ולא יכרג מן ידך דינ אלי באל</p>
</li>
<li>
<p>כתאן ותחפץ עלי רחלך לאן אלצורה אלדי דכרתהא היא מצאיד ללארואח והלאך ללאמואל ומן</p>
</li>
<li>
<p>ליס לה מאל מא לה רוח וכם אהלכו אהל הדה אלציאע מן אלכלק רבמא כמא הם עלי חאלהם</p>
</li>
<li>
<p>אן ופק אללה [ &nbsp; &nbsp; &nbsp; &nbsp; &nbsp; &nbsp; ] כיף מא ופקה אללה הו אלביע ואלשרא ואן כאן חתי ינפץ איאך ותם איאך</p>
</li>
<li>
<p>אחצר אלפכאך אלמטרפה הי מגצובה עאפאך אללה מנהא וכפאך אלראי אלסו וליס אנת ממן</p>
</li>
<li>
<p>תוצא לו עטי לך ק קנאטיר בדינ חתי אחדר וקנטאר בק דינ מקאבצה ראחה ופרג והו קצם</p>
</li>
<li>
<p>אללה טול רוחך אלא תצגר בל אעלמך אן כל מן יצל מן סקליה ויצל מן קבל מא לה טלב אלי אלכתאן וקד</p>
</li>
<li>
<p>וצל אליום מרכב בן שבלון מן אלמדינה ומא פיה אחד מן אצחאבנא דכר אן הגאם אקלע מעה ואן אל</p>
</li>
<li>
<p>כתאן מביוע מן נח[ &nbsp; &nbsp; &nbsp; &nbsp; ] וכל מן פיה סקלין אלאן אלמערבים כלהם רכבו מן מאזר ואלבקין</p>
</li>
<li>
<p>[&nbsp; &nbsp; &nbsp; &nbsp; ] מן כל אלוגוה [ &nbsp; &nbsp; &nbsp; &nbsp; &nbsp; &nbsp; &nbsp; ] עלי אלטלוע לאכן הדה קצם אללה געלך אללה כי חיז אל</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>סלאמה וכל ישראל סררת בכון מוסי מעך לאנה כיר ואללה גלת קדרתה</p>
</li>
<li>
<p>יכון מעך לאנה אבי יתומים ושומר גירים ואנא ואתק בה אנה יגריך עלי</p>
</li>
<li>
<p>חסן עואידה ויכון מעך אין מא תוגדת לא תוכר צדיקך יכרג [מן]</p>
</li>
</ol>
                    
                        <h3>recto - top margin</h3>
                    
                        <ol>
<li>
<p>ידך כמא קלת כתאבך אלדי כאן מע אלאסכנדראני וצל אלי וגואבתך עליה ג נסך מע חפאץ אלחזאם כרג פי אלבר ואל</p>
</li>
<li>
<p>כתב לא תוכר ענא פי אלבר תצל אלי אלי הנא תנפדהא אלי בוייע או הרון יתכדה עלי ביתך מא יעוז תצל לדאר בן אלשיך</p>
</li>
<li>
<p>תצל ללוכיל בנפסה אכתב עליהא אסם אלשיך אבי אלקאצם אעלמתך מא קבצתה מן תמן אלשמע והו כד דינ ואנא אנפדהא</p>
</li>
<li>
<p>אלי אלשיך סידי אבו יחיי ר נהראי וקד אעלמתך איש יבקא לך</p>
</li>
</ol>
                    
                </div>
            
        </section>
    </body>
</html>
