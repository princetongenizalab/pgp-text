recto

אני כותב לך, אחי ואדוני היקר לי, ייתן לך אלוהים אריכות ימים ויחמיד את גדולתך ואת עזרתו לך,
ואת אושרך. אשר למה שרצית לדעת: שלחתי לך לפני כן מכתב בידי חסון והודעתיך בו
שהגיע מכתבך שמלפני החג, ואתה כותב בו שהואלת למסור את
שני כדי החיטים שעליהם כבר כתבת לי, בעד חודש אייר וסיון; אני ביקשתי ממך
שיהיו בעד ניסן ואייר, ועשית זאת. כתבתי לאדון אבו אלחסן עלאן
שיעשה כך, והוציא מהם כד אחד, ובאתי ביום זה, שבו אני כותב לך, לבקש את הכד השני, 
והראה לי את מכתבך שהגיע אליו בידי בן מעלא, ובו אתה כותב לו: אל תמסור לו;
שלא ימסור לי אלא כד אחד. כאשר הראה לי אפוא את המכתב, נפלו פני בבת
אחת, ואמרתי : ברוך, וכו'. אמר לי: מה רצונך?
אמרתי לו: לא נשאר לי אלא בשביל לעבור שנה זו, וסמכתי
שאקבל את הכד (הנוסף), לעבור את החג. אמר לי: חי אלוהים, אני מצטער על זאת, אלא 
הגיע המכתב ממנו. ואני, אחי, סומך על אלוהים ועליך, כי — חי אלוהים, אחי,
איני קם בערב מן השיעור עם הילדים, אלא עד אשר מודיעים לי זאת בצעקות, ואיני
משיג לארוחת הערב, אלא לחם יבש; חי אלוהים, אני חושש כל הזמן פן אחלה
במחלה קשה, כי לא נותר בי כוח לשאת את הדאגות, ואיני מרוויח מן
המלמדות אלא להוצאות ההכרחיות, ומה שאני לווה בפסח, איני מחזירו
עד סוכות, ומה שאני לווה בסוכות איני מחזירו עד הפסח. ועוד אני חייב
לפקידי בית האוצר על בגדים כבר שכחתי, מדאגת החיטים. אשר למצבה של גרבה
ובעלה, יודיעך זאת חסון, והוא שיש שם ג' גברים שאינם מקיימים את אמם
אלא בהזדמנויות, ויותר מזה לא אוכל לומר לך ; ואחר כל זאת,
אני שם מבטחי באלוהים. ואני
מבקש ממך 

recto, right margin
שתקבע לי סכום קבוע שאקבל בכל חודש; חי אלוהים, אין לי לקיום, עד שתגיע התשובה על מכתב זה, אלא שאיני מוצא עם מי לבוא. חוץ מזה אני פוחד מפרשה עם גוברי מס הגולגולת; הריני מבקש ממך, שתכתוב לי מכתב עם מי שבא (לאלכסנדריה) ; אשר לי, אחי,
recto, top margin
אתה יודע איך אני עם אנשי הבית, איך הם מקללים אותי ושאני מסוכסך עמם; לא כל שכן, כאשר אינם מקבלים בעד האוכל שלי. ואני, אחי, רוחי איתנה, ואלוהים ידאג לפרנסתי, והוא ייטיב, וממנו מבקשים טובה. הריני שולח לך את מיטב דרישות השלום. אבו אלחי 
verso
ואמו ואחותו ואבו אלפצל ואחותו ואבו עלי ואמו דורשים בשלומך; ומסור דרישת שלום לבת דודי, אחי אמי; ושלום. 
verso, address
לאחי היקר לי, אבו עמראן מוסא בן אבי אלחי נ"נ כלילה, ייתן לו אלוהים אריכות ימים ויתמיד את גדולתו. מאחיו מאברהים בן אבי אלחי נ"נ כלילה.