recto

אדוני ורבי, ייתן לך אלוהים אריכות ימים ויתמיד את עזרתו לך ואת שלומך ואת אושרך; מחצית תמוז; שלומי טוב,
אבל אני מתגעגע אליך, יקרב אלוהים את פגישתי עמך. קיבלתי את מכתבך, אבל לא ראיתי ממך מכתב חוץ מזה.
מי שמסתפק בשאלה, יסתפק במה שנתנו לו. הודיע לי אדוני ורבי אבו נצר שכתבת
לו מכתב חמישי, וכי ציינת שהמתווך המוכר את המשאוי לא יבוא אליו, אלא
כנגד פקודות תשלום ; אדוני, תן אותו לעובר אורח, יכריז עליו ונמכור אותו כפי שיעניק אלוהים ואל
תגרום לך דאגות בחיפושים ; אבל אם לא תרצה, תן אותו (במתנה), כי על מרביתם לא תדע אם הם מתים או
שהם עדיין בעולם הזה. והלוא זה דבר שאינו מוסיף לרווח (שמעניק אלוהים). רצוני שתרשה שנמכור אותו כפי שיעניק אלוהים.
ועוד שאלתיך לפני כן בעניין השעווה : מסור נא לאדוני אבו אסחק שלום ממני, ובקש ממנו בשמי
ותסייע לו וגם לי בעניין מכירת השעווה; אבל אם לא יבוא הדבר אצלו מרצונו הטוב,
אל תטריד אותו בדבר שאינו רוצה בו. את התמורות במזומנים, במידת האפשר, אם מהשעווה 
או מהמשאוי, תשלח לי בידי מי שתמצא לנכון, והרשות בידך לשלוח את הדינרים האלה אם 
ביבשה ואם בים, בידי מוסלם או יהודי או נוצרי. כמו כן ביקשתי ממך ופניתי אליך
כי תעדיף אותי על עיסוקיך ותקבל בשבילי מאדוני אבו סהל שני כיסים קטנים שיש לי אצלו ותטרח
לשלוח אותם, והלוא ידוע לך כי (נמצאים) בפסטאט אבו אלפרג' השולחני היהודי, ובני
בן חדיד ואסמעיל בן אלבוני, ואינני בא לציין לך דווקא אותם אישית. אם יסכימו
הם, או אחרים, הרשות בידך לפעול, שלח (את שני הכיסים) עם מי שיזמן לך אלוהים.

recto, right margin

היתה אצלנו השבוע רוח מזרחית, שנמשכה שני לילות ויום. אני מקווה
שאלוהים (יגרום) שיתברר על אודותם שיעברו בעזרתה (של הרוח) לים הפתוח כל הנמצאים בראס תיני, ברצון האל. אין אצלנו
ידיעות חוץ ממה שכבר כתבתי לך לפני כן. השיירה תצא מחר 

verso

ונושא המכתבים יצא עמה. הביזנטים מכרו את השרף ממ"ג עד ל"ו ומכרו (בגדי) 'בזיון' בד' רבעי דינר הזוג
בקירוב, אבל אין עמם בדים, ולא הגיע עמם דבר. אמרו שיש להם (לבדים) מחיר בארצם, כי הם מעטים.
הסבון היה ה' והוא היום ד' וחצי. השמן נמכר בכ"ב הקלה. אני סומך על אלוהים ועליך
בעניין בואם של הדינרים, כבר לוויתי דינרים והוצאתים. רצוני כי תעביר תוגה מלבי ותתעסק 
במה שביקשתי ממך. קבל את הכיס ושלח אותו לי עם מי שתמצא לנכון. יש לי בגדים 'טברי' בתוך בד אריזה,
רצוני כי תמסרם לאדוני אבו סהל מנשה, בטובך. אני שולח לך את מיטב דרישות השלום, ולאדוני ורבי אבו אלכיר דרישות שלום
ולאדוני אבו אסחק ברהון דרישת שלום, ואני סומך על טובו כי ייענה לבקשתי וימכור את הנותר מן השעווה,
וימסור לך מה שנשאר אצל סלימאן, שימיר לך אותם בעד סכום כלשהו, על חשבונו, כי תובעים זאת ממנו. וליוסף ולאמו דרישות שלום.

verso, address
לאדוני ורבי אבו יחיא נהוראי בן נסים נ''ע, ייתן לו אלוהים אריכות ימים ויתמיד את עזרתו לו ואת אושרו; מאסמעיל בן פרח נ''ע; יימסר לנהוראי בן נסים …. (וגם) לאבו סהל מנשה; (תשלום) לנושא המכתבים. 