recto

אני כותב לך, אדוני ורבי, ייתן לך אלוהים אריכות ימים ויחמיד את עזרתו לך ואת שלומך
ואת חסדיו לך, ויכה את אויביך, מן הבית, בכ' באלול, יחתום אותו
אלוהים עליך, אדוני, במיטב חותמו ויקבל מאתנו וממך (את תפילת) אלה
הימים הבאים אלינו, תיכתב, וכו' ;
אחרי בוא מכתבך
שבו אתה כותב ששלום לך ואתה בריא, יתמיד אלוהים את שלומך ואת בריאותך ברחמיו, עוד כתבת
שמה ששלחתי הגיע כולו בשלום, אל תילקח ממני, ואל אשאר
בלעדיך. עוד כתבת למסור לאשתך ג' רבעי דינר בסך הכול, מהם
רבע דינר שתיעזר בו בשביל הסודר ; וכבר מסרתי זאת כאשר הגיע
מכתבך הראשון ומסרתי להם עוד, כאשר אמרו כי
כ"ה רבעי הדינר העבים שכתבת עליהם הם ח' דרהמים (כל אחד) וביקשו ממני להלוות להם (עוד) רבע דינר
עד שתגענה בשבילם ההוצאות של תשרי, ועשיתי זאת; אלוהים יתעלה ירחיב
פרנסתך וייתן לך חיים בשבילם. בתחילת תשרי אוציא להם ג'ראב
חיטים מן הישנות ואמדוד להם אותן בחצי ויבה גדולה,
ואודיעך זאת במכתבי. עוד כתבת כי בבוא התמורה בעד הניל, אקבל אותה
בשבילך, אלוהים יכתוב אותו לשלום, ויגן עלינו ועליך. עוד כתבת
שדיברת עם ר' צדקה על יתרת התמורה בעד בד הפשתים, והלוא זה דבר נורא.
הוא מעכב את כספי זה חודשים מהיום, ויש לי אצלו יתרה לזכותי שאתה יודע אותה והוא לגמרי
מתעלם ממני בזה, ובסופו של דבר משלם לי כמה שמתחשק לו, ואין לי בררה.
ואני שואל אותך מה הסיבה לזאת. ימכור לי את ג' הרטלים הנותרים מן
האריזה וימסור את האריזה שתישאר. אודיעך, יתן לך אלוהים שלום, כי שלחתי
עם ברכאת ארגו; השכירות בעדו דינר אחד ; אקווה שהגיע,
ברצון האל. יש לשלם לו דינר אחרי קבלת הארגו, ברצון האל.
כתבת שדיבר עמך ר' יוסף בן נסים בעניין מה שנשאר חייב, וכי הוא
ישלם לך, ברצון האל. אודיעך, ייתן לך אלוהים שלום, כי היתומים האלה 

verso

הם, אלוהים הוא היודע, בצרה גדולה בגלל התובעים, והשופט לא יעזור להם
כלום, יביט אלוהים אליהם. וכבר הגיע נאמן הנאמנים, וחשבנו שנקבל
מכתב ממך או מהאדון אבו סעיד אשר יודיענו
שקיבל הוראות מאדוננו שר השרים במה שנוגע לאלה
המסכנים, או מכתב. אבל לא הגיע אלינו כלום, ויש לבטוח באלוהים
יתעלה. אם תוכל לדבר עם אדוננו, ירום הודו, שאולי ישלח מכתב,
או הוראה, עשה זאת ; אבל אם קשה לך הדבר, עזוב אותו. הגיע
מכתבך ששלחת אל ביתך, יאריך ימים. כתבתי בחיפזון, סלח
בטובך; תכתוב בטובך מכתב על בוא הסכום הזה, ברצון האל. קבל אדוני
את מיטב דרישות השלום. בני נהוראי מנשק את ידך ודורש בשלומך: ואלכבירה
וכל מי שאצלנו שולחים להדרתך דרישות שלום ; בני משפחתך באים אלינו לעתים קרובות 
ובני משפחתנו הולכים אליהם, והם במצב מצוין. חסון לעת עתה לא
הגיע, אם יבוא מישהו מן המגרב אודיעך. אני נשבע באבי, לא אזניח
שום קנייה שתהיה זקוק לה. הבורא יודע כמה אני מודאג בגלל האיחור של
האלום הזה, וביותר בגללך. אלוהים יעזור ונשווק אותו, ברצון
האל. ושלום וחיים יוסיפו לך. 

verso, address
אדוני ורבי אבו עמראן מוסא בן אבו אלחַי נ"ע, ייתן לו אלוהים אריכות ימים ויתמיד את חסדיו לו. נתן בן נהוראי נ"ע. 