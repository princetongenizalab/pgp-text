
<html>
    <head>
        <title>Transcription of Letter: T-S 13J29.1</title>
    </head>
    <body style="max-width: 860px; margin: auto">
        <h1>Transcription of Letter: T-S 13J29.1</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00013-J-00029-00001/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">אטאל אללה בקא אכי וסידי וריסי וגלילי ומן סלמה אללה</span></li>
<li><span lang="he">ואבקאה וזאד מן פצלה ואחסאנה ומואהבה אלגמילה</span></li>
<li><span lang="he">לדיה וענדה כתאבי אליך יאכי וסידי יום ער'ב ס'כו'ת</span></li>
<li><span lang="he">ען סלאמה ועאפיה ולאללה אלחמד עלי דלך וען ואללה יאכי</span></li>
<li><span lang="he">וסידי שוק עצים לראיית טלעתך אלמבארכה פאסל אללה</span></li>
<li><span lang="he">יקרב אלאגתמאע בך עלי אפצ'ל אלאחואל ואתם אלאמאל</span></li>
<li><span lang="he">ובאללה יאכי וסידי לו כתבת מא עסא אן אכתב מא אסתטעת</span></li>
<li><span lang="he">אן אכתב בבעץ' אלשוק אליך וכאנת נפסי מתטלעה אלי</span></li>
<li><span lang="he">ראיית כתאבך לאקטע בה בעץ' שוקי אליך פלם ארי לך</span></li>
<li><span lang="he">&nbsp;כתאב ואנא ארגו אן כתבכם מנא באלקרב אן שא אללה</span></li>
<li><span lang="he">&nbsp;וכנא וצלנא אלי אלמהדיה סאלמין מעאפין ודלך בפצ'ל אללה</span></li>
<li><span lang="he">&nbsp;עלינא פאצבנא אלשיך סידי סלמה אללה ואגד עליך</span></li>
<li><span lang="he">&nbsp;למא אקררו ענדהם פי כתבהם אלקום אלסו פלמא ערפנאה</span></li>
<li><span lang="he">&nbsp;באלאמר כמא גרי אנחל מא כאן פי קלבה וסב אלנאקל</span></li>
<li><span lang="he">&nbsp;ענך במא לם יכון פאלען אללה כל אנסאן סו ואנתקם מנה</span></li>
<li><span lang="he">&nbsp;ומא אסתטיע ואללה יאכי אן אכתב אליך בחאלך ענדה</span></li>
<li><span lang="he">&nbsp;פאנך ענדה אפצ'ל מן אבי סהל ולדה ולעל בעץ' אכואנך</span></li>
<li><span lang="he">&nbsp;יכתבו אליך במא כאן מן כלאמנא ללשיך סלמה אללה</span></li>
<li><span lang="he">&nbsp;ומא עדנא לה ענך ומן חוטתך למאלה וקד אתפק לה תוגיה</span></li>
<li><span lang="he">&nbsp;אלמרכב אלמבארך ולה פיה רחל עצ'ים פכנת חרסת עלי</span></li>
<li><span lang="he">&nbsp;אלסיר פיה עלי רחל סידי אלשיך לאקל ואגבה עלינא פחלף&nbsp;</span></li>
<li><span lang="he">&nbsp;סידי אלשיך סלמה אללה אלא כאן שי מן הדא פראי</span></li>
<li><span lang="he">&nbsp;בחסן ראיה אן וגה פיה אכי אבי סהל סלמה אללה ובאללה</span></li>
<li><span lang="he">&nbsp;וחיאתך יאכי לולא עלמנא בך אן תכון לך מתאל אבי אל</span></li>
<li><span lang="he">&nbsp;פרג מא תרכנאה ימצי אלי אנה אקבאלנא בה עלי אללה</span></li>
</ol>
                    
                        <h3>Recto, right margin</h3>
                    
                        <ol>
<li><span lang="he">ועליך לעלמנא בחסן אכלאקן אלכרימה וגמיל מודתך לאכואנך לא עדמך אללה אלפצל עליהם&nbsp;</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00029-00001/canvas/2">
                    
                    
                    
                        <h3>Verso, upside down</h3>
                    
                        <ol>
<li><span lang="he">יאכי וסידי אנת תעלם מודת סידי אבי אסחק</span></li>
<li><span lang="he">אברהם בן ברוך פיך חרסה אללה עלינא וקד סאלני</span></li>
<li><span lang="he">פי מכאתבתך מגרי מאלה ענדך סלמך אללה ואנת</span></li>
<li><span lang="he">תעלם יאכי וסידי אנה מסאפר אול אלזמאן</span></li>
<li><span lang="he">אלי אלאנדלס וליס יעקלה באלקירואן אלי מא בקי</span></li>
<li><span lang="he">לה ענדך פאחב מנך יאכי וסידי אן תעמל מעה</span></li>
<li><span lang="he">בחסן אכלאקך אלכראם ותוגיה מאלה ענדך</span></li>
<li><span lang="he">בר או בחר ולא יכון בד מן דלך ומא אחתאג</span></li>
<li><span lang="he">אן אוכד עליך אכתר מן דלך ולא תכליני</span></li>
<li><span lang="he">&nbsp;מן כתאבך בחאלך וסלאמתך ועארץ חאגתך</span></li>
<li><span lang="he">&nbsp;לאנני פיהא סארך אן שא אללה ואקתרי מן</span></li>
<li><span lang="he">&nbsp;סלאמי אגדבה ועלי אכיך אבי אלכייר סידי [&nbsp; &nbsp; &nbsp; &nbsp; &nbsp; ]</span></li>
<li><span lang="he">&nbsp;אפצל אלסלאם וסידי אבו יעקב בן יחיה אלסלאם</span></li>
<li><span lang="he">&nbsp;וסלאם עליך ורחמה אללה ועקב שלום</span></li>
</ol>
                    
                        <h3>Verso</h3>
                    
                        <ol>
<li><span lang="he">לאבי יעקב סידי וריסי אטאל אללה בקאה עזיזי&nbsp; &nbsp; &nbsp; &nbsp; &nbsp; &nbsp; &nbsp; &nbsp; מן לבראט בן יצחק נ'נ'</span></li>
<li><span lang="he">יוסף בן דנש נ'נ' אללה וליה ונאטרה&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; אכיה ומחכה</span></li>
</ol>
                    
                </div>
            
        </section>
    </body>
</html>
