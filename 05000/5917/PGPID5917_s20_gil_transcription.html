
<html>
    <head>
        <title>Transcription of Letter: T-S 16.279</title>
    </head>
    <body style="max-width: 860px; margin: auto">
        <h1>Transcription of Letter: T-S 16.279</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Universiṭat Tel Aviv, Miśrad ha-biṭaḥon, ha-Hotsaʼah le-or, 1997), vol. 4.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00016-00279/canvas/1">
                    
                    
                    
                        <h3>recto</h3>
                    
                        <ol>
<li>
<p>ומא אערף בה יאכי וסידי אחיאה אללה ואבקאה ורזקה אלאיאם [</p>
</li>
<li>
<p>וכתבו בספר החיים&nbsp; &nbsp; &nbsp; אן אכר סבינא וגלאנא והלאך חאלנא וכראב רבאענ[א]</p>
</li>
<li>
<p>וכלאהא כתם אללה דנובנא ויסר עטרת ראשנו ואסף אלי גן עדן אלשיך אל</p>
</li>
<li>
<p>פאצל החסיד הטוב והישר הצדיק הגמור מר ברהון בן רב משה זכ לברכה</p>
</li>
<li>
<p>[ ]ני בקולי לך אן ופאתה זכרו לברכה כאנת עלינא כלנא וחאלנא מא</p>
</li>
<li>
<p>[ ]לך ואנצרף לגן עדן מפני רעתנו וכלמתנו ובשת פנינו וערמימותינו</p>
</li>
<li>
<p>ען וציה כאמלה תאמה וגעל אלוצי עלי כל אסבאבה ועלי ולדה יחיה לעד</p>
</li>
<li>
<p>ויפרה וירבה ולדגה ויסגה ויתקיים בו מתהלך בתמו צדיק אשרי בניו אחריו</p>
</li>
<li>
<p>אלשיך אלפאצל אלגליל הצדיק הטהור והחסיד הבר הברור והנכר יחיד</p>
</li>
<li>
<p>[ ] יוסף יוסיף ייי על ימיו ועל שנותיו ויאריך ימים</p>
</li>
<li>
<p>[ ] ותופי יום אלגמעה אלצחא ונגז פי קברה לילה אל</p>
</li>
<li>
<p>סבת מבית צדיק יגדול וכאן דלד פל ח מן אלול וכאן מן גמיל מיתתו וקבורתו</p>
</li>
<li>
<p>מא יגב אן יתע[זא] בה גירנא לכן בחן פקדנא עליה אלעדא אללה לגבר קלובנא</p>
</li>
<li>
<p>כלנא בר משה ולדה יחי לעד ערפתך דלד לתעלם עד היכן ודאתנא אל</p>
</li>
<li>
<p>[ ] ואלי אין בלג חאלנא יכאן וגהת אליך יאסידי עלי לדיה ימצא רחמים</p>
</li>
<li>
<p>[כרי]טה פיהא אלף תכד דרה קדם תמנהא עלי דינ ונצף סאלתך תחתאל עלי</p>
</li>
<li>
<p>פיהא פי אצראפהא באי וגה תראה ותוגה לי קליל כתאן נעמל מנה מא נלבס</p>
</li>
<li>
<p>לאן מא וצלת אלי הנא סוי בכלה כיש עלי ראסי ופי וסטי ונעל לרגלי יכון</p>
</li>
<li>
<p>[ ] ואסע אלכלכאל מתקן וקליל כאגד טלחי נכתב פיה אלי בגדאד ואלי ארץ</p>
</li>
<li>
<p>[יש]ראל וארגוך תדכר מא קד אגרא הלאכ ביננא ותלחקך פיה עזמה</p>
</li>
<li>
<p>ותתם מראדי מן דלך ותוגהה אליי מע מן יחסן ענדך מן אצחאבנא</p>
</li>
<li>
<p>וכאן אכברתך אן גמיע מא נסכתה ונסכה לי ואלדי נע מן כתב ספית וצאעת</p>
</li>
<li>
<p>[ואחרמ]ת פי כל מוצאיהם אכלום סנאוהם ישראל וגוים ותזייד מן אגל דלך</p>
</li>
<li>
<p>צעף נפסי ולא חילה לי ומא בקי פי ולא מעי באי שי אכלף ורקה ואחדה</p>
</li>
<li>
<p>ולא תם מנין תכלף ודתרת אלתורה דפעה מן אלמגרב ואן בקי שי פבקי</p>
</li>
<li>
<p>שי לא יגוז אן יעוול עליה מע קום רפעו ראס והם מא ידרו מא אל[</p>
</li>
<li>
<p>[ ]ל מקדאר חאלהם ומן לא יעלם חאל נפסה ויחס מא יסוה אנגח אן יכן מעה</p>
</li>
<li>
<p>[מ]עלם ולעלהא אחרית הימים פכל מא תואעט אליה נבי ישראל קד חצר וזאד</p>
</li>
<li>
<p>עליה ואחב כתאבך מע אלפיג תטיב נפסי פאנך תקצי מא סאלתך פיה בגמלתה</p>
</li>
<li>
<p>וכתבת עלי סריעה נסל מן אללה אן יטלענא עלי כיר מן גהת ברהון וכאלתך</p>
</li>
<li>
<p>ובנתהא פל מרכב אלסלטאן אללה יגעלהם פי חיז אלסלאם ان شاء الله ואלסלאם על [ ]</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00016-00279/canvas/2">
                    
                    
                    
                        <h3>verso</h3>
                    
                        <ol>
<li>
<p>לסידי ומולאי מר נהראי ביר נסים ננ מן צלח בן בהלול שלום רב</p>
</li>
<li>
<p>אטאל אללה בקאה ואדאם נעמתה</p>
</li>
<li>
<p>سيدي الشيخ ابي يحيى نهراي بن نسيم اطال الله من صلح بن بهلول بالفسطاط</p>
</li>
<li>
<p>بقاه [ان شاء الله]</p>
</li>
</ol>
                    
                </div>
            
        </section>
    </body>
</html>
