
<html>
    <head>
        <title>Hebrew Translation of Letter: T-S 8J19.24</title>
    </head>
    <body style="max-width: 860px; margin: auto">
        <h1>Hebrew Translation of Letter: T-S 8J19.24</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section lang="he" dir="rtl">
            
                <div data-canvas="https://cudl.lib.cam.ac.uk/iiif/MS-TS-00008-J-00019-00024/canvas/1">
                    
                    
                    
                        <h3>recto</h3>
                    
                        <ol>
<li>אני כותב לך, אדוני ורבי, ייתן לך אלוהים אריכות ימים ויתמיד את גדולתך ואת עזרתו לך ואת שלומך ואת חסדו לך, מן הבית</li>
<li>אסרו חג סוכות, יחדשנו עליך אלוהים שנים רבות, שש ושמח. שלומי טוב ואני מאושר, תודה לאל ריבון</li>
<li>העולמים. שלחתי לך לפני כן מכתבים באוניות ופירטתי בהם דברים שאין צורך לחזור עליהם. הודעתיך מה</li>
<li>ששלחתי ב(אוניית) בן אלשואד'בּי, בכריכה אל חתנך אבו סעיד בן שעיה, בשביל רבותי בני התאפרתי עליו השלום ; ושלחתי</li>
<li>אל אבו אלחסן ישועה כ"ו שמלות; ובעד התמורה של הלכה המגיעה עם אלבוני (נמצאת) אריזת משי ורטל חוץ מהאריזה, בתוך</li>
<li>הכריכה; ובתוך הכריכה שהיא לחשבונך הפרטי, אלף דרהם, דרהמים טובים, ולרבותי בני התאהרתי אלף דרהם. ושלחתי בידי</li>
<li>מחמד בן אלנואל כיס מתוך תמורת הסוכר ; ושלחתי בידי חסין בן יחיא לרבותי בני התאהרתי כיס; ועמו כיס</li>
<li>ובו הסכום שהסתכם בעד אבן האודם, אחרי שבן אלנפוסי קיבל ד' דינרים ושמינית, שקולים. היה בדעתי לעשות את חשבון הסוכר,</li>
<li>ולשולחו אליך (אבל) השיירה יצאה …. בחיפזון. מתמורת (הסוכר) שלחתי לך ק' דינרים ודינר פחות שישית ובזה תמורת</li>
<li>והמים, בעד אלף דרהם כ' דינרים. והתמורה בעד כיס (מטבעות) הזהב פ"א דינר ושישית. ושילמתי בעד הוצאות. חי אלוהים, אילו ידעתי ובדקתי כמה יסתכם</li>
<li>בעד הסוכר, לא הייתי מוציא מזה פרוטה .... התמורה בעד אבן האודם היא שסיכמתיה, ושלחתי לך אותה במשאוי אשר כתבת</li>
<li>שאסדר את מכירתו, ברצון האל ; אני מחכה אפוא שיבוא ממך מכתב ובו הוראותיך על תמורתו ומה לקנות ומה מצב הדרהמים אשר</li>
<li>שלחתי, ומה מחירם; כמו כן, הודע לאדוני ורבי אבו אלסרור כי יש בידי חסון בן יחיא ב(אוניית) מפרג'</li>
<li>כיס, ובתוך הכריכה אלף דרהם; כמו כן יש לאדוני ורבי אבו סעיד בן שעיה כיס אצל חסון בן יחיא.</li>
<li>אלוהים יכתוב לשלום בטובו וברחמיו. ברצון האל, אני אשתדל שלא להישאר חייב לאיש אפילו דרהם אחד.</li>
<li>ועוד, בנוגע למה שכתבתי לך בעניין התאנים ששלחתם יחד אתן את הפנינים בעלות הקווים – הן נוסעות ב(אוניית מפרג'),</li>
<li>על כן אם אתם יכולים, תדרשו אותן. שמו עמר בן סלימאן אלחדאד. מטרת מכתבי אליך הוא מובילו</li>
<li>אליך; שמו מן אללה, וקאסם אלבדוי, שני אנשים מצוינים, טובים, אנשים נאמנים ביותר ; על כן אם רוצה אתה</li>
<li>לשלוח עמם משהו משלך לידידיך, שלח. הם ביקשו ממני שאבקש ממך שתטפל בהם ותשמור עליהם ותמכור מה</li>
<li>שעמם, ושתהיה עמם בעת קניותיהם, אפילו אם תעזוב את עסקיך ליום או ליומיים. יש להם צורך בקניות</li>
<li>ב'דאר אלג'והר', כגון חרוזים וכיוצא בזה, ורצוני שישובו אסירי תודה ושיסופקו צורכיהם כראוי.</li>
<li>ואם אפשר, שלח משהו עמם, האנשים נאמנים. רצוני שתשמור על כבודי ותעשה זאת באופן שאודה לך,</li>
<li>ברצון האל. הודעתיך את הפרשה שהיתה עם בן אלג'באס, (סחורה) שאיננה אצלי. ומכר אותה</li>
<li>האיש, כלומר בן אלג'באס, מכירה טובה, ויצא לו בזה סכום נאה. זאת לידיעתך.</li>
<li>אני שולח לך את מיטב דרישות השלום המעולות. כתבתי בחיפזון, סלח לי </li>
</ol>
                    
                        <h3>recto, right margin</h3>
                    
                        <p>בטובך. אקווה שעשית מה שביקשתי ממך, אל תילקח ממני ואל תיעדר ממני, ואל תמנע ממני את מכתביך, ובהם דבר מצבך ושלומך; וכל צורך בקנייה אשמח לספקו לך. </p>
<p> </p>
                    
                        <h3>recto, top margin</h3>
                    
                        <p>ה' הברקלו שנותרו לאדוני ורבי אבו אלסרור מסרתים לאבו אלפצל, והגיעו למאזר בשלום, תודה לאל; ושילמתי ה' דינרים שקולים, הוצאות. </p>
<p> </p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00019-00024/canvas/2">
                    
                    
                    
                        <h3>verso</h3>
                    
                        <p>לאדוני אבו יחיא נהוראי בן נסים נ"ע, ייתן לו אלוהים אריכות ימים ויתמיד את גדולתו ואת חסדיו ל; הורה לו, זכריא בן יעקוב אלשאמה. </p>
<p> </p>
                    
                </div>
            
        </section>
    </body>
</html>
