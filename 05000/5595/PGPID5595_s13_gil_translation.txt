verso

(2−1) (אני כותב לך, אדוני ורבי הנכבד, ייתן לך אלוהים אריכות ימים) ויתמיד את שלומך ואת אושרך, ויסלק ממך כל רע ברחמיו .... ; שלומי טוב ואני מאושר, לבעלי השלום והאושר השבח והתודה
 
.... (במכתב קודם) כבר הודעתי לך איזו עוגמת נפש היתה לכולנו בגלל
פטירת .... מאלוהים אבקש שימציא לך ניחומים טובים ויגמול לך בשפע. וממנו אבקש
.... הלוא זה נתיב שאין מנוס ממנו, ולא נותר אלא
.... אלוהים ישמור עליך למען (משפחתך) ויאחד אותך עמם. הודעתי לך את חסד אלוהים, 
שהגיע מה ששלחת, חוץ מהמשאוי שהיה ב'קארב'(?) של בן שעיב. אוניית
מג'אהד השליכה (לים) ק' משראים, ובכללם השליכו את שני המשואים שהיו לנו: המשאוי שבשותפות והמשאוי
.... נותרו ממנו ל"ו דינר, ועד עכשיו
לא גבינו מהם אפילו דרהם, והפרשה אתם אין לה סיום; אלוהים יתעלה ימציא לנו ולך חילופין לטובה,
אל תעשה לעצמך עניין מזה ; אדרבא, עליך לשבח ולהודות לאלוהים על שבחסדו
הגיעו שאר הדברים בשלום, כי הלוא במחיר לבדו כבר נתוסף לך כמה מונים מה שאבד לך; כי מכרו הבריות
במהדייה בעת בוא האוניות מכירות שתיוודענה לכם, אבל אני לא מכרתי בשבילך מן הפשתים שלך אפילו אוקיה,
חוץ מכמות שממנה שילמתי סכום כסף בעד דמי ההובלה והמכס והובלתן (המקומית) בשלימות, והובלתן לסוסה. וכבר עלו (מחירי הפשתים)
בימים אלה בלמעלה מחצי דינר לקנטאר, ואני מקווה שאמכון בשבילך בסוסה
בחורף הזה, מכירה מוצלחת ביותר. ביקשתי את חסדי אלוהים ושלחתי אליך ב'קארב' של בן קסון
כריכה ובה ק' יריעות 'סוסי', נטו מ"א רטלים פחות רבע, 'סרקוסי' ו'מצלב', ב'פלפלי'; י"ב רטלים
פחות שליש משי ספרדי, בהזדמנות ; ז' רטלים ואוקיה 'לאסין' סיצילי; כ"ג רטלים 'לאסין מקשר', 
(19–20) וארגז ובו ט"ו בגדי 'כז' ומעילי 'כד'; נ"ב עורות ; כ' אלוי, ושני מעילים ; ובהם הסחורות של החבורה, מפורטים בתעודה שבתוך הכריכה ; ובה לאדוני אבו אברהים אסחק דודי אחי אמי
 
כריכה ובה י' בידי 'כז', וצעיף משי וג' חבילות בדי משי ומכנסיים ומטפחת ראש
ובגד תסתרי משומש, וט"ו יריעות 'קרוי' משובחות. עוד בשבילו, בכריכה שתגיע אל אדוני ורבי
אבו נצר, אריזה של משי צבוע ובה ק"ס וכמה אוקיות, קבל אותה והוסף אותה אל אותן סחורות
אשר לו, וקנה לו בעד הכול משואי פשתים קטנים, ויהיה לך בזאת מחצית הרווח, כי אתה 
הלוא יודע את מעמדו אצלי, וכמה הוא יקר לי וכמה אני משתוקק לגמול לו כראוי, על כן עשה זאת, ואהיה
לך אסיר תודה. שלחתי לך בשביל השותפות, תבוא עליה הברכה, בתוך כריכה של בני דודי שהעמסנו
על (אוניית) אבן דיסור, משקל תש"מ דרהמים משי מגולגל; אלף ול' דרהמים לאסין 'מקשר'; מיך עררות
של שש אמות משובחים, ושני בגדי 'כז טאוסי' בשביל אחי אבו אלפרג', מסור אותם לאדוני ורבי
אבו נצר ויוסיף אותם אל בגדיו הוא, ושטיח מוארך ושטיח תפילה בשביל אבו אלוליד אלאנדלסי, מכור אותם
בשבילו וקנה בתמורתם מה שתמצא לנכון. שלחתי לך ג' 'עלאוות' חרוזים ב'קארב' של
אלשאמי וחלק ב'עלאוה' של ברהון בן דודי, מתוך זה בשביל השותפות, תבוא עליה הברכה, תתקל"ה
מחרוזות; ק"פ מחרוזות יחידות 'בהלילג'י'; ג' מחרוזות כנדלו; ל"א אלף צמודים, תת"ק בזוגות, 

recto

גדולים וקטנים; אלפיים ות"ש נפרדות 'חברורי'; ש"י מחרוזות לחשבוני הפרטי. אחי, טרחתי 
ושלחתי באונייה הראשונה את כל מה שהיה שלך. דברים טובים ביותר שקניתי במשך
החורף: כל סחורה מסחורות אלה יהיה בה רווח רבע הקרן. השתדל אפוא להקדים את קניית סחורותיך
ואל תתרשל בזירוז האנשים. קנה משלוח פשתים מן המשובחות ביותר שתוכל, ואל
תסכים אלא למה שמשובח, כי אין ערך למה שנחות, ואל תשתדל להפחית דינר או שני דינרים 
על קנטאר. יש משאוי שמשלמים בעדו כ"ה, ואחר שמשלמים בעדו מ', וזה הוא שתמורתו תשוב במהרה ואילו של הפחות לא תשוב.
אלוהים ייתן בלבך את הטוב והמוצלח. כל מה שיימכר מסחורתך, נשים תמורתו לחוד, בצד, 
ונקנה לך בה סחורות טובות. כבר התחלתי לקנות (אריג) בלתי מעובד 'קרוי'; אם יש את
נפשך לשהות עוד שם, אאסוף בשבילך סחורה, שטרם קיבל מישהו מהסוחרים טובה ממנה; אבל אם אין את
נפשך לשהות, והחלטת לבוא, ידריך אותך אלוהים לטובה, ולא אני הוא שידחוף אותך
למה שאינך רוצה, כי הלוא אתה יודע את אהבתי לך ושאני משתוקק לזמן לך רווח ועליך להיות
לי תחליף לחיבתי לך, ולשמור על כל דרהם שתראה שהוא שלי. נותרו אצלי חרוזים, ואני 
אארוז אותם ביומיים הקרובים בשביל חשבוני הפרטי ואשלחם אליך ותוסיף אותם אל הש' וכמה מחרוזות אשר לי
ותמכרם בהקדם ותקנה לי (בתמורתם) פשתים. אל תעשה בהם מה שעשית אשתקד, כלומר 
שהטלתי עליך דבר פעוט והשארת אותו לרגע האחרון ושלחת בעד (התמורה) 'חב רמאן' שלא היה שווה אף את
הקרן. עוד שלחתי לאדוני ורבי אבו נצר, בשביל אדוני אבו אברהים אסחק
דודי אחי אמי ש' עורות, כ' יריעות, י"ד מעילים. אתה יודע מה רבים עיסוקיו ושהוא לא ימצא פנאי
למכירתם, השתדל אפוא להזכיר לו את עניינם, ואם תוכל קבל על עצמך את מכירתם
ותמסור לו את התמורה, זה מה שרצוי לי; ובקש ממנו שיקנה לעצמו בתמורתם תבלינים טובים, פלפל או
משהו אחר. ועוד, אם מזדמן לך עצמך ב'דאר אלג'והר' (חרוזים) בתפזורת בוול, בג' דרהמים בדינר
בקירוב, קנה לי מהם כראות עיניך, כי את המין הזה מבקשים כאן הספרדים.
ואם מזדמן לך מן הסוגים הפסולים (?), פחותים, זולים, מדינר עד ה' האלף. קנה
מהם. אולי יזדמן לך קצת 'חבכאני' בינוניים ורחבים, אם יש בהם טובים,
ואם יזדמן לך קצת 'כלאב' קטנים, אם הם טובים, מה' דינרים ומטה, קנה מהם
ה'–ו' מחרוזות; אל תקנה מהם את הנסים לעולם, כי מייצרים בקירואן מה שאינו
מגיע משם, והלוא אתה יודע זאת; ל'חב רמאן' אל תתקרב אפילו, כי הלוא כאן אינו שווה כלום;
סיים נא את כל עיסוקיך, ושלח את סחורתך באונייה הראשונה, ואל תעשה מה שעשית
אשתקד, כשבאו כל האוניות הראשונות, ולא היה לכם בהן אף משאוי אחד. ועוד : היפגש נא 
עם אדוני אבו אלקאסם עבד אלרחמן הצורף, והודע לו שאני מתרעם עליו מאוד,
ראשית כי שלח לי 'חב רמאן', אף על פי שהזהרתיו על זאת; והלוא אין זה ראוי שינהג עמי כך; והם נשארו
לנגד עינינו, ואנו אובדי עצות בגללם. ועוד כתבתי לו וביקשתי והתחננתי לפניו, וכתבתי לך ולבן
דודי וביקשתי מכם כי תבקשו ממנו שלא ישלח לי אבני חן גדולות, כי לא נותר כאן למי 

verso

למכור אותן; ולא כן עשה, אלא חייב אותי בכמות (אבני חן) ממחסנו, בטענה שכתב במכתבו, שזו
כמות שהיתה אצלו מאשתקד, חלקות צהובות; אלוהים הוא היודע: אילו רציתי, יכולתי להשיג כאן
כמותן, במחצית ממה שחייב אותי, בקלות רבה ; אין מה לעשות, כך
נגזר עלי. לא שלחתי לו השנה שום דבר בשביל השותפות, חוץ מקצת חרוזים ופנינים קטנות שלקחתי
בעמלה ולא רציתי לחלקם ; .... אבל מן הכספים שנכנסו שלחתי לו את חלקו ושמרתי את חלקי אני,
אף שרוב כספינו מעוכבים אצל אדוני אבו אלקאסם אבו אלחסין, כי הוא היה
חולה, יגן אלוהים עלינו ועליו. כיוצא בזה כתבתי לאדוני ורבי אבו נצר, וביקשתי ממנו שימסור
לאדוני אבו סעיד בן דודי ק"ק דינר שיקנה בהם פשתים, יחד עם מה שנשאר אצלו לזכותנו 
מאשתקד, הזכר נא זאת לאדוני ורבי אבו נצר, ותתלווה כל הזמן לאדוני אבו סעיד עד
שיקנה אותן ותעזור לו באריזתן ובקנייתן ובהסעתן, ככל שתוכל.
ועוד, לזכותי אצל אדוני אבו אלפצל בן פרח ל''ה דינרים מכבוד אדוני אבו יעקב ימאן,
שהבטיח לי חותנו אדוני אבו אלברכאת, אבל לא שילם לי דבר; כבר כתבו לו עכשיו
שימסרם לאדוני ורבי אבו נצר; הזכר נא אפוא לאדוני ורבי אבו נצר, שיקבלם,
וירשום אותם בחשבוני. ותבוא בדברים בעניין זה עם אדוני אבו אלפַצְל כדי שישלמם. כבר 
כתבתי לאדוני ורבי אבו נַצְר, וביקשתי ממנו והבעתי רצוני לפניו שידאג לך וכי יכתוב בשבילך מכתבים
לבוציר; אל תצא אפוא, אלא עם מכתביו כי אכן יהיו לך לעזר רב. עוד ביקשתי ממנו שאם תתעכב
לך כמות מסחורת יקדים וימסור לך אחרת במקומה. דע לך שלא אטריח אותך בצורכי קניותי ואיני
מטיל עליך דבר חוץ מהמחצלות בשביל הבית, אבל לא הואלת אפילו להזכירן במכתביך, לא כל שכן
לקנותן, ומה היה נופל ממך אילו עשית זאת בעת שהתפנית מהטעינה באלכסנדריה. מעכשיו 
אתה חייב אפוא לעשות זאת השנה, ולשולחן באוניות, ברצון האל. מצאתי לנכון
לשלוח לך את המידות (של המחצלות), מחשש שמא אבדו לך המידות שהיו עמך. קבל נא את מיטב דרישות השלום.
כל מי שאצלנו, שולח לך את מיטב דרישות השלום. ואני אוהבך, עיאש סופר, שולח לך, אדוני, את מיטב דרישות השלום. 

recto, address
.... לאחי ואדוני היקר לי אבו יחיא נהוראי בן נסים .... 