
<html>
    <head>
        <title>Hebrew Translation of Letter: Bodl. MS heb. b 3/19 + Bodl. MS heb. b 3/20</title>
    </head>
    <body style="max-width: 860px; margin: auto">
        <h1>Hebrew Translation of Letter: Bodl. MS heb. b 3/19 + Bodl. MS heb. b 3/20</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section lang="he" dir="rtl">
            
                <div data-canvas="https://princetongenizalab.github.io/iiif/bodleian/b/canvas/ms-heb-b-3-19/2.json">
                    
                    
                    
                        <h3>verso</h3>
                    
                        <ol>
<li>(2−1) (אני כותב לך, אדוני ורבי הנכבד, ייתן לך אלוהים אריכות ימים) ויתמיד את שלומך ואת אושרך, ויסלק ממך כל רע ברחמיו .... ; שלומי טוב ואני מאושר, לבעלי השלום והאושר השבח והתודה</li>
<li> </li>
<li>.... (במכתב קודם) כבר הודעתי לך איזו עוגמת נפש היתה לכולנו בגלל</li>
<li>פטירת .... מאלוהים אבקש שימציא לך ניחומים טובים ויגמול לך בשפע. וממנו אבקש</li>
<li>.... הלוא זה נתיב שאין מנוס ממנו, ולא נותר אלא</li>
<li>.... אלוהים ישמור עליך למען (משפחתך) ויאחד אותך עמם. הודעתי לך את חסד אלוהים, </li>
<li>שהגיע מה ששלחת, חוץ מהמשאוי שהיה ב'קארב'(?) של בן שעיב. אוניית</li>
<li>מג'אהד השליכה (לים) ק' משראים, ובכללם השליכו את שני המשואים שהיו לנו: המשאוי שבשותפות והמשאוי</li>
<li>.... נותרו ממנו ל"ו דינר, ועד עכשיו</li>
<li>לא גבינו מהם אפילו דרהם, והפרשה אתם אין לה סיום; אלוהים יתעלה ימציא לנו ולך חילופין לטובה,</li>
<li>אל תעשה לעצמך עניין מזה ; אדרבא, עליך לשבח ולהודות לאלוהים על שבחסדו</li>
<li>הגיעו שאר הדברים בשלום, כי הלוא במחיר לבדו כבר נתוסף לך כמה מונים מה שאבד לך; כי מכרו הבריות</li>
<li>במהדייה בעת בוא האוניות מכירות שתיוודענה לכם, אבל אני לא מכרתי בשבילך מן הפשתים שלך אפילו אוקיה,</li>
<li>חוץ מכמות שממנה שילמתי סכום כסף בעד דמי ההובלה והמכס והובלתן (המקומית) בשלימות, והובלתן לסוסה. וכבר עלו (מחירי הפשתים)</li>
<li>בימים אלה בלמעלה מחצי דינר לקנטאר, ואני מקווה שאמכון בשבילך בסוסה</li>
<li>בחורף הזה, מכירה מוצלחת ביותר. ביקשתי את חסדי אלוהים ושלחתי אליך ב'קארב' של בן קסון</li>
<li>כריכה ובה ק' יריעות 'סוסי', נטו מ"א רטלים פחות רבע, 'סרקוסי' ו'מצלב', ב'פלפלי'; י"ב רטלים</li>
<li>פחות שליש משי ספרדי, בהזדמנות ; ז' רטלים ואוקיה 'לאסין' סיצילי; כ"ג רטלים 'לאסין מקשר', </li>
<li>(19–20) וארגז ובו ט"ו בגדי 'כז' ומעילי 'כד'; נ"ב עורות ; כ' אלוי, ושני מעילים ; ובהם הסחורות של החבורה, מפורטים בתעודה שבתוך הכריכה ; ובה לאדוני אבו אברהים אסחק דודי אחי אמי</li>
<li> </li>
<li>כריכה ובה י' בידי 'כז', וצעיף משי וג' חבילות בדי משי ומכנסיים ומטפחת ראש</li>
<li>ובגד תסתרי משומש, וט"ו יריעות 'קרוי' משובחות. עוד בשבילו, בכריכה שתגיע אל אדוני ורבי</li>
<li>אבו נצר, אריזה של משי צבוע ובה ק"ס וכמה אוקיות, קבל אותה והוסף אותה אל אותן סחורות</li>
<li>אשר לו, וקנה לו בעד הכול משואי פשתים קטנים, ויהיה לך בזאת מחצית הרווח, כי אתה </li>
<li>הלוא יודע את מעמדו אצלי, וכמה הוא יקר לי וכמה אני משתוקק לגמול לו כראוי, על כן עשה זאת, ואהיה</li>
<li>לך אסיר תודה. שלחתי לך בשביל השותפות, תבוא עליה הברכה, בתוך כריכה של בני דודי שהעמסנו</li>
<li>על (אוניית) אבן דיסור, משקל תש"מ דרהמים משי מגולגל; אלף ול' דרהמים לאסין 'מקשר'; מיך עררות</li>
<li>של שש אמות משובחים, ושני בגדי 'כז טאוסי' בשביל אחי אבו אלפרג', מסור אותם לאדוני ורבי</li>
<li>אבו נצר ויוסיף אותם אל בגדיו הוא, ושטיח מוארך ושטיח תפילה בשביל אבו אלוליד אלאנדלסי, מכור אותם</li>
<li>בשבילו וקנה בתמורתם מה שתמצא לנכון. שלחתי לך ג' 'עלאוות' חרוזים ב'קארב' של</li>
<li>אלשאמי וחלק ב'עלאוה' של ברהון בן דודי, מתוך זה בשביל השותפות, תבוא עליה הברכה, תתקל"ה</li>
<li>מחרוזות; ק"פ מחרוזות יחידות 'בהלילג'י'; ג' מחרוזות כנדלו; ל"א אלף צמודים, תת"ק בזוגות, </li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/b/canvas/ms-heb-b-3-20/1.json">
                    
                    
                    
                        <h3>recto</h3>
                    
                        <ol>
<li>גדולים וקטנים; אלפיים ות"ש נפרדות 'חברורי'; ש"י מחרוזות לחשבוני הפרטי. אחי, טרחתי </li>
<li>ושלחתי באונייה הראשונה את כל מה שהיה שלך. דברים טובים ביותר שקניתי במשך</li>
<li>החורף: כל סחורה מסחורות אלה יהיה בה רווח רבע הקרן. השתדל אפוא להקדים את קניית סחורותיך</li>
<li>ואל תתרשל בזירוז האנשים. קנה משלוח פשתים מן המשובחות ביותר שתוכל, ואל</li>
<li>תסכים אלא למה שמשובח, כי אין ערך למה שנחות, ואל תשתדל להפחית דינר או שני דינרים </li>
<li>על קנטאר. יש משאוי שמשלמים בעדו כ"ה, ואחר שמשלמים בעדו מ', וזה הוא שתמורתו תשוב במהרה ואילו של הפחות לא תשוב.</li>
<li>אלוהים ייתן בלבך את הטוב והמוצלח. כל מה שיימכר מסחורתך, נשים תמורתו לחוד, בצד, </li>
<li>ונקנה לך בה סחורות טובות. כבר התחלתי לקנות (אריג) בלתי מעובד 'קרוי'; אם יש את</li>
<li>נפשך לשהות עוד שם, אאסוף בשבילך סחורה, שטרם קיבל מישהו מהסוחרים טובה ממנה; אבל אם אין את</li>
<li>נפשך לשהות, והחלטת לבוא, ידריך אותך אלוהים לטובה, ולא אני הוא שידחוף אותך</li>
<li>למה שאינך רוצה, כי הלוא אתה יודע את אהבתי לך ושאני משתוקק לזמן לך רווח ועליך להיות</li>
<li>לי תחליף לחיבתי לך, ולשמור על כל דרהם שתראה שהוא שלי. נותרו אצלי חרוזים, ואני </li>
<li>אארוז אותם ביומיים הקרובים בשביל חשבוני הפרטי ואשלחם אליך ותוסיף אותם אל הש' וכמה מחרוזות אשר לי</li>
<li>ותמכרם בהקדם ותקנה לי (בתמורתם) פשתים. אל תעשה בהם מה שעשית אשתקד, כלומר </li>
<li>שהטלתי עליך דבר פעוט והשארת אותו לרגע האחרון ושלחת בעד (התמורה) 'חב רמאן' שלא היה שווה אף את</li>
<li>הקרן. עוד שלחתי לאדוני ורבי אבו נצר, בשביל אדוני אבו אברהים אסחק</li>
<li>דודי אחי אמי ש' עורות, כ' יריעות, י"ד מעילים. אתה יודע מה רבים עיסוקיו ושהוא לא ימצא פנאי</li>
<li>למכירתם, השתדל אפוא להזכיר לו את עניינם, ואם תוכל קבל על עצמך את מכירתם</li>
<li>ותמסור לו את התמורה, זה מה שרצוי לי; ובקש ממנו שיקנה לעצמו בתמורתם תבלינים טובים, פלפל או</li>
<li>משהו אחר. ועוד, אם מזדמן לך עצמך ב'דאר אלג'והר' (חרוזים) בתפזורת בוול, בג' דרהמים בדינר</li>
<li>בקירוב, קנה לי מהם כראות עיניך, כי את המין הזה מבקשים כאן הספרדים.</li>
<li>ואם מזדמן לך מן הסוגים הפסולים (?), פחותים, זולים, מדינר עד ה' האלף. קנה</li>
<li>מהם. אולי יזדמן לך קצת 'חבכאני' בינוניים ורחבים, אם יש בהם טובים,</li>
<li>ואם יזדמן לך קצת 'כלאב' קטנים, אם הם טובים, מה' דינרים ומטה, קנה מהם</li>
<li>ה'–ו' מחרוזות; אל תקנה מהם את הנסים לעולם, כי מייצרים בקירואן מה שאינו</li>
<li>מגיע משם, והלוא אתה יודע זאת; ל'חב רמאן' אל תתקרב אפילו, כי הלוא כאן אינו שווה כלום;</li>
<li>סיים נא את כל עיסוקיך, ושלח את סחורתך באונייה הראשונה, ואל תעשה מה שעשית</li>
<li>אשתקד, כשבאו כל האוניות הראשונות, ולא היה לכם בהן אף משאוי אחד. ועוד : היפגש נא </li>
<li>עם אדוני אבו אלקאסם עבד אלרחמן הצורף, והודע לו שאני מתרעם עליו מאוד,</li>
<li>ראשית כי שלח לי 'חב רמאן', אף על פי שהזהרתיו על זאת; והלוא אין זה ראוי שינהג עמי כך; והם נשארו</li>
<li>לנגד עינינו, ואנו אובדי עצות בגללם. ועוד כתבתי לו וביקשתי והתחננתי לפניו, וכתבתי לך ולבן</li>
<li>דודי וביקשתי מכם כי תבקשו ממנו שלא ישלח לי אבני חן גדולות, כי לא נותר כאן למי </li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/b/canvas/ms-heb-b-3-20/2.json">
                    
                    
                    
                        <h3>verso</h3>
                    
                        <ol>
<li>למכור אותן; ולא כן עשה, אלא חייב אותי בכמות (אבני חן) ממחסנו, בטענה שכתב במכתבו, שזו</li>
<li>כמות שהיתה אצלו מאשתקד, חלקות צהובות; אלוהים הוא היודע: אילו רציתי, יכולתי להשיג כאן</li>
<li>כמותן, במחצית ממה שחייב אותי, בקלות רבה ; אין מה לעשות, כך</li>
<li>נגזר עלי. לא שלחתי לו השנה שום דבר בשביל השותפות, חוץ מקצת חרוזים ופנינים קטנות שלקחתי</li>
<li>בעמלה ולא רציתי לחלקם ; .... אבל מן הכספים שנכנסו שלחתי לו את חלקו ושמרתי את חלקי אני,</li>
<li>אף שרוב כספינו מעוכבים אצל אדוני אבו אלקאסם אבו אלחסין, כי הוא היה</li>
<li>חולה, יגן אלוהים עלינו ועליו. כיוצא בזה כתבתי לאדוני ורבי אבו נצר, וביקשתי ממנו שימסור</li>
<li>לאדוני אבו סעיד בן דודי ק"ק דינר שיקנה בהם פשתים, יחד עם מה שנשאר אצלו לזכותנו </li>
<li>מאשתקד, הזכר נא זאת לאדוני ורבי אבו נצר, ותתלווה כל הזמן לאדוני אבו סעיד עד</li>
<li>שיקנה אותן ותעזור לו באריזתן ובקנייתן ובהסעתן, ככל שתוכל.</li>
<li>ועוד, לזכותי אצל אדוני אבו אלפצל בן פרח ל''ה דינרים מכבוד אדוני אבו יעקב ימאן,</li>
<li>שהבטיח לי חותנו אדוני אבו אלברכאת, אבל לא שילם לי דבר; כבר כתבו לו עכשיו</li>
<li>שימסרם לאדוני ורבי אבו נצר; הזכר נא אפוא לאדוני ורבי אבו נצר, שיקבלם,</li>
<li>וירשום אותם בחשבוני. ותבוא בדברים בעניין זה עם אדוני אבו אלפַצְל כדי שישלמם. כבר </li>
<li>כתבתי לאדוני ורבי אבו נַצְר, וביקשתי ממנו והבעתי רצוני לפניו שידאג לך וכי יכתוב בשבילך מכתבים</li>
<li>לבוציר; אל תצא אפוא, אלא עם מכתביו כי אכן יהיו לך לעזר רב. עוד ביקשתי ממנו שאם תתעכב</li>
<li>לך כמות מסחורת יקדים וימסור לך אחרת במקומה. דע לך שלא אטריח אותך בצורכי קניותי ואיני</li>
<li>מטיל עליך דבר חוץ מהמחצלות בשביל הבית, אבל לא הואלת אפילו להזכירן במכתביך, לא כל שכן</li>
<li>לקנותן, ומה היה נופל ממך אילו עשית זאת בעת שהתפנית מהטעינה באלכסנדריה. מעכשיו </li>
<li>אתה חייב אפוא לעשות זאת השנה, ולשולחן באוניות, ברצון האל. מצאתי לנכון</li>
<li>לשלוח לך את המידות (של המחצלות), מחשש שמא אבדו לך המידות שהיו עמך. קבל נא את מיטב דרישות השלום.</li>
<li>כל מי שאצלנו, שולח לך את מיטב דרישות השלום. ואני אוהבך, עיאש סופר, שולח לך, אדוני, את מיטב דרישות השלום. </li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/b/canvas/ms-heb-b-3-19/1.json">
                    
                    
                    
                        <h3>recto, address</h3>
                    
                        <p>.... לאחי ואדוני היקר לי אבו יחיא נהוראי בן נסים .... </p>
                    
                </div>
            
        </section>
    </body>
</html>
