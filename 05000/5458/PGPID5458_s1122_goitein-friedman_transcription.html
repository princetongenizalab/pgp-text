
<html>
    <head>
        <title>Transcription of Letter: Bodl. MS heb. b 11/22</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. b 11/22</h1>

        <p>S. D. Goitein and Mordechai Akiva Friedman, <em>India Book 2: Madmun, nagid of Yemen, and the India trade: Cairo Geniza documents‎</em> (in Hebrew) (Jerusalem: Ben-Zvi Institute, 2010).</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/b/canvas/ms-heb-b-11-22/1.json">
                    
                    
                    
                        <h3>II, 55 recto</h3>
                    
                        <ol>
<li>בשמ רח</li>
<li>תרום ידך על צריך וכל אויביך יכרתו</li>
<li>כתאבי אלי מולאי וסיידי ורייסי אלשיך</li>
<li>אלאגל אטאל אללה בקאה ואדאם עזה</li>
<li>וכאן לה ומעה ולי וחאפט פי גמיע אמורה</li>
<li>כתאבי אליך ען שוק אן (!) שדיד קרב אללה אל</li>
<li>אגתמאע בך עלי אפצל אחול (!) במנה ופצלה</li>
<li>אן שא אללה אנה ולי דלך ואלקאדר עליה</li>
<li>אלדי נעלם בה מולאי באן תקדם כתאבי אליה</li>
<li>אלי תאנא וכאן קד וצלת גלבת אלמרכב</li>
<li>ווצלו פיה (!) מקאתלא (!) ודכרו אן אלמרכב</li>
<li>אלדי כאן פיה חצרה מולאי אכדהו (!) אלסראק</li>
<li>וצעב דלך עלי כתיר ורגעת חמדת אללה</li>
<li>ושכרתה עלי סלאמת אלרוח ידו (!) ליי' חסדו</li>
<li>כל שי דון אלרוח מכלוף וממא אעלמך</li>
<li>בה יא מולאי באן כאן אלי ממלוכהא פי מרכב</li>
<li>אלפופלי גמלה //אן כבירה\\ וקד קדר אללה במא כאן ובעד</li>
<li>דלך עוץ אללה לה אלחמד ואלשכר ולא יצעב</li>
<li>עלי מולאי אללה יעגל אלכלף תעיש אן שא אללה</li>
<li>ויכלף אללה אמתאל דלך וכאן ממלוכהא יצן</li>
<li>אן חצרה מולאי פי תאנא ובאדרת וכתבת</li>
<li>כתב אלי אלנאכודה תינבו באן יסלם למולאי</li>
<li>מתקאל ועשרין או אכתר ובעד דלך וצל</li>
<li>אלי מנגרור מולאי אלשיך אבו אלקאסם</li>
<li>אבן קטאן ואסתקצית מנה בסבב חצרתך</li>
<li>ודכר לי באן חצרתך מקימא (!) פי ברוג</li>
<li>ואסעה (!) תסרע באלמגי אלי מנגרור עלי כל</li>
<li>חאל ולא תתלבת לאנני מתוה פי מנגרור</li>
<li>ואנא אן שא אללה נכרג נכרג אול אלזמאן &lt;&lt;אחבבת אעלמך בדלך&gt;&gt; פכונך</li>
<li>תסאפר מן מנגרור צחבתי ⟦אכיר⟧ אפצל</li>
<li>מן מא תסאפר פי מראכב אלנאס פתעלם</li>
<li>אן מא ביננא פרק מאלי ומאלך הו ואחד</li>
<li>ואלמטאיא תכרג מן ענדכם אול אלזמאן</li>
<li>מן כנבאית ומן תאנא תגתהד פי אן תצל</li>
<li>עלי כל חאל אלי מנגרור פי אלמ[טא]יא אל</li>
<li>ואצלא (!) אול אלזמאן אלי מליבאראת ולכיאכנור ולפאכנור</li>
<li>ולמנגרור אן שא אללה ומא אחתגת יא מולאי</li>
<li>מן דהב תאכד עני מן אלנאכודה תנבו</li>
<li>לאנא פי תאנא תאתנא מתוה וביני ובינה מא לא</li>
<li>ינפצל מן אלצדאקה ואלאכוה אעלמתך דלך</li>
<li>ואמא אלדי תחב עלמה יא מולאי באן כאן בקי</li>
<li>לחצרתך ענדי בקיה מן קימה חריר וקד</li>
<li>שרית לה בה יב בהאר ונצף פלפל באלכביר</li>
<li>ואנפדתהא לה פי [אמאן אל]לה פי ה[דה] אלסנה מן מנגרור</li>
<li>פי אלמרכב אלמבארך כתב אללה סלאמתה</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/b/canvas/ms-heb-b-11-22/2.json">
                    
                    
                    
                        <h3>II, 55 verso</h3>
                    
                        <ol>
<li>קד כתבת לך צחבה הדא אלכתאב</li>
<li>כתאב באלערבי יחוי מא פי בטן הדא אל</li>
<li>כתאב אעלמתך בדלך ולא יחמל מולאי עלי</li>
<li>קלבה פי מא מצא לה ענדך יא מולאי ואל</li>
<li>חמד ללה מא תרגע אליה ומא תתעוץ פיה</li>
<li>אדא כאנת אלרוח פי עאפיה כאן כל שי מכלוף</li>
<li>אללה אללה מא אחתאג אוציך פי אלוצול אלי</li>
<li>מנגרור ויכץ מולאי עזיז נפסה באלסלאם</li>
<li>אלגזיל ויכץ עני אלשיך אבו סעד באסלאם אלגזיל</li>
<li>וכאתב הדה אלאסטר אברהם בן יגו יכץ חצרתך</li>
<li>באסלאם באלסלאם אלגזיל חצר אלכתאב מימון יכץ באלסלאם</li>
<li>ושלום אדני יגדל לעד ולא ידל נצח</li>
</ol>
                    
                        <h3>II, 55 verso, address</h3>
                    
                        <p>[י]גיע ליקר אדני ואור עיני כבוד עבדה מחרוז</p>
<p>מר ורב יהודה הכהן החכם והנבון בריעקב נע</p>
<p>בן כבוד גדולת קד(ושת) מר ור יוסף הכהן אמונה אומן</p>
<p>תהי נפשיה ממליא תפנוקין</p>
<p>בגינתא דעדן עד יעמוד לקץ הימין</p>
                    
                </div>
            
        </section>
    </body>
</html>
