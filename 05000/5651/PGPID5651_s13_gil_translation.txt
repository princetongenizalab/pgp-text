recto

אדוני ורבי. ייתן לך אלוהים אריכות ימים ויתמיד את חסדיו לך (אני כותב לך) מאלכסנדריה, בכ' באייר, יחתום אותו אלוהים עליך,
אדוני, במיטב חותמו ויודיעך את ברכת (החודשים) הבאים אחריו. שלומי טוב בגופי, אבל רק אלוהים יודע מה
רבה דאגתי; אבקש מאלוהים אחרית טובה לנו ולך ולכל ישראל. הגיע מכתב בידי סרור נושא המכתבים, וקראתי
בו ידיעות על שלומך הטוב ועל בריאותך, יתמיד לך אותה אלוהים ברחמיו. אשר למה שרצונך לדעת:
ביקשתי את חסדי אלוהים והעמסתי בשבילך את ברקלו הלכה כ'קארב' של עבדאללה אלבוני לטראבלס; והעמסתי בו
ברקלו צדפים. לפני כן ביקשתי מאדוני אבו יצחק אברהם שיבקש ממנו בשבילי כי יוביל את ה' משואי הפשתים, ונסעתי
עמו והבאנו אותם והוצאתי את ה' המשואים הנזכרים ב'קנבאר' האמיר, שסוכנו מרדוך, אבל לא
הרשה שאקח אותם ממנו, מאלוהים אבקש שיהיה לטובה; היה בדעתי במשך כל הזמן הזה לנסוע לטראבלס, אבל לא רצה.
מאלוהים אבקש שיהיה לטובה. הם קבעו שכירות של ה' ושליש, ואחרי שקבעו ה' ושליש 
השכיר אלדמשקי בד' ושליש, והשכיר ה'קארב' של מפרג' בג' ושליש, ועד היום הזה לא העמיס איש
משאוי חוץ מה'קארב' של אלבוני לטראבלס, וה'קארב' של הווזיר שבו לקחו את משואי האנשים על ידי קנייה
בעשרה ושליש. אבל האמיר לא הסכים להשכיר באונייתו בה' ושליש, ובעיית אנשינו טרם נפתרה. אם
יעזור אלוהים ונפליג ויעניק את השלום, אסע מסיציליה לטראבלס. כבר כתבתי מכתב לברוך, 
שימכור את הברקלו, אם יהיה אצלם בטראבלס מישהו שייסע, ישלח לך את התמורה בעדו. אני, אדוני, אין לי בררה
אלא לנסוע לטראבלס בגלל מה שיש לי ב(אוניית) אבן חכם, אלוהים יכתוב את השלום ויעזור, כמנהגיו הטובים וסיועו
השופע, כי קרוב הוא לזאת, ואצלו היכולת לזאת. אל תדאג אפוא כלל, אני אטפל בזאת בשבילך, ואסדר לך את העניין למעלה
ממה שרצית, ברצון האל. לפני כן אמרת לי באלכסנדריה דכר, וכבר הפכתי בו בלבי, אבל לא סייעת לי בזאת בכלום.
ובכן, אם רצונך שיהיה דרהם בדרהם ושירות כנגד שירות, עשה זאת; אם אינך רוצה, אשרתך בעניין הברקלו הזה
ואמכור ואקנה ואשלח לך ; אם תרצה, אלווה לך, נוסף על כספך, ממה שיש לי בסיציליה, ויישארו לזכותך, אתה, ק'
דינר, אוסיף אני עליהם ק''ק, ויהיה לזכותך חצי הרווח, דבר שלא .... (הייתי) מחליט ולא הייתי עושה לא 

recto, right margin

עמך ולא עם אחרים, זאת לידיעתך. לפני כן כתבתי לך מה שהיה במכתב שהגיע אלי
מיעקב בן עמנואל, והוא ששילמת לו בעד שכר שני המשואים שלי את ההיטל של
'דאר מאנכ', והלוא אמר יעקב הנ"ל שאני הוא ששילמתי, בידי, בעד שני המשואים,
משאוי של יוסף בן פרח נ"ע ומשאוי לחשבונו הפרטי של יעקב, ואילו 'דאר אלכתאן' ורשיד 

recto, top margin
(6-1) ואלמכתארה שילמת אתה וחייבת אותו בחשבונך ; בדוק אפוא את חשבונו וכתוב לו אם הדברים נכונים. 
(7–16) כמו כן נשבע שהוא לא ייקח את הקינמון ואת הפלפל ואת התמר הנדי, או ישלם את תמורתם. כתוב אפוא את סכום תמורתם והודע לו למי למסור את התמורה בעד הכול. 
(17–30) ואמר לך יוסף בן עלי הכהן שהוא מציע לך את התמורה בעד הסחורות האלה, אבל סירבת לקחת אותה ממנו, מתוך חשבון שהיה ביניכם, אבל לא תהיה לך בררה, ועליך לכתוב לו מה התמורה, ולמי לשלם אותה. 
 
verso

וכבר לפני כן הפניתי אליך בקשה במה שנוגע לאדוני רבי אבון בן צדקה נ''ע. והוא הגיע, מודה ומהלל; אלוהים יתעלה אל
ישלול ממך את השם הטוב הזה. הוא הודיע לי שעשה כפי שהצעת לו, שיהיו האריגים אצלך. 
הצטערתי שלא יצא לפועל בשבילו אפילו חלק מזה, אבל אולי חילקו אותו בין יותר (שותפים ?) , ברצון האל ; על כן, אם יש לזה ביקוש
ותמצא לנכון למכור חלק מזה לפני בואו, עשה זאת. הוא מתעכב כאן רק מפני שהוא ממתין להפלגת האונייה; אבקש ממך
שתעשה עמדי חסד ותטפל בו כפי שאתה מסוגל, כי הוא יקר לי, והוא, חי אלוהים הגדול מבית טהור, והיה לו
אב שלא היה כמוהו בקאבס, ויש לנהוג עם אדם כמוהו לא כפי שנוהגים עם אחרים, ואני מבקש ממך
שתסייע בידו ותעמוד לימינו במקומי ואף למעלה מזה, כי חלשה נפשו, ואמרתי לו, אפוא: אדוני ורבי הררי יעמוד לימינך
במקומי, ואף למעלה מזה, אבקש אפוא ממך, שתהיה לו ולי מקום של תוחלת ותקווה ; אלוהים יתעלה יאריך את חייך ויקיים תקוותך וישמיעני
עליך דברים טובים ומשמחים.עד היום הזה הכוהן אלד'כי הוא ברשיד וחג'אג' ברשיד. יעקב בן עמנואל השאיר
את המשאוי ברשיר ובא לאלכסנדריה, כי הם קיבלו על עצמם את השכירות, ולא רצו לשכור בשליש דינר המשאוי; מאלוהים
נבקש עזרה בכל הדברים. ואני פונה למענך לאלוהים, כי אליו הכי ראוי לפנות; אלוהים הוא הממונה עליך, ואני מבקש ממך ומבקש מכל
המכיר אותי שיתפללו למעני לשלומי, וכי לא יראני אלוהים שום רע, ויעשה למען שמו. ושלום עליך. ואני מקווה, אדוני,
ומבקש ממך, שלא תפסיק לכתוב לי בכל הזמנים, ואם יש לך צורך לקנות משהו, אשביעך באלוהים, אל תתבייש ממני, כי אם לא תטיל עלי שום קנייה, יכאב לי
הלב. אבקש ממך לטפל במה שיגיע בשבילי ; אם הגיע בן החזן, טפל בו ותספק את צורכי (קניותיו), ואם יש עמו דברים שלי, תעזור לך במכר ובקנייה. 

verso, address
לאדוני ורבי אבו יחיא נהוראי בן נסים נ"ע, ייתן לו אלוהים אריכות ימים ויתמיד את שלומו ואת אושרו ואת חסדיו לו ; בכבוד; המודה לו יוסף בן פרח נ"ע קאבסי ; כ' באייר ; איש לא העמיס משאוי.