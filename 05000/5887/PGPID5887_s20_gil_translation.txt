recto

(2-1) בוטח אני באלוהים; אני כותב לך, אדוני ורבי, ייתן לך אלוהים אריכות ימים ויתמיד את שלומך ואת אושרך וישלים את חסדיו עליך
 
ברחמיו, מאלכסנדריה, ביום ב', י"ח בתמוז, יודיעך אלוהים את ברכתו.
שלומי טוב ואני בריא, אבל אני מתגעגע אליך, יקרב אלוהים את פגישתי עמך לטובה ובבריאות.
אודיעך, אדוני, שומרך אלוהים, שהגעתי לאלכסנדריה ומכרתי את התמרים במחיר
ד' ויבות בדינר, הטובים(?) ; ולחצו עלינו כל האנשים, לקנותם בזמן הזה, ומכרנו אותם
במחירים משתנים לפי ד' ויבות בדינר ובקיראטים: ד' – כ"ב; ד' – כ"א; ד' – י"ט, מכירה חלשה,
ונרטבו באונייה ובעת המכירה, והסלים כולם קרועים, והיתה עליהם השכירות מרשיד,
כשלא הייתי נוכח, שני דינרים, והפסדנו עליהם י"ב דינרים בקירוב, ושילמו ברשיד יותר 
ברבע דינר ונמסרו מהם ז' קדחים תמרים ולספנים ד' קדחים בקירוב, כפי
שאמרת, ו(גם) אבדו, והסתכמה (התמורה) בעדם כ' דינר בקירוב. ומימון כבר התנער מזה ואמר: אין לי
בהם חלק. ומימון לקח מהם ללא ידיעתי חצי ויבה תמרים ומסר אותם לאשתו של מרדוך, חצי ויבה תמרים,
באומרו שכך הורה לו צאלח, ולקח לביתם עוד דברים ללא ידיעתי; ואמר לי: אני רוצה ו' דינרים
ומשהו, שהם של עזרא, אחיו. אמרתי לו: לא אמסור דבר, עד שלא תקבל את החצי, אמר: 
אטיל עיקול על הכול, לא תקבל מהם אתה כלום ולא אני. והגיע מכתב מצאלח לעזרא
ובו הוא אומר לו: קבל בשבילי ט' דינרים. פגשתי אותו בפוה ואמרתי לו: התמרים
הם רבע שלך, ואנחנו נבוא לאלכסנדריה ונחלק את (הוצאות) המזח לשניים, ומה דעתך ? אמר: מה
שיעשה נהוראי מקובל עלי. לא אסטה מזה. ואמרתי לו: הוא קיבל ממך מכתב, שיקנה כפי שיזמן אלוהים, והנה
קניית התמרים האלה היא שהזדמנה. והיו נוכחים אבו אלפרג' יונה בן אלקמילה ור' נתן
בן ששון. ועכשיו שים לב למכתבו, שלא יאבד ותהיה בידך ראיה נגדו ; ואמרתי לו אני
דבר זה בפי רק מפני זריזותי למענך, כי שמעתי שהוא שוהה באלכסנדריה בהסתר. ויצאה תמורה
חלשה בעד הו' שקנית בשני דינרים פחות רבע האחת. ועכשיו כתוב אל אחיו עזרא
ואל האדון אבו אצחק בן האלכסנדרוני והודע להם את תיאור הפרשה, וכי (היה) רבע שלו ורבע
של צאלח וחצי שלי ושלך, ואל תתרשל בזה; ואני ממתין לתשובה. מימון נשבע: אין
לי בתמרים לא דינר ולא רבע דינר, והדינרים היו של אחיו עזרא, ואתה לווית אותם,
ושילמת בהם בעד התמרים. אל תתרשל במה שתעשה, שמא יעכבו .... התמורה, שהוא רכושך
זה. הלכתי אל ביתו של מרדוך בעניין המטווה ואמר לי: היו חסרים בשביל יריעת (האריג) והאדרת ד' אוקיות חוטים,
והוריתי לו .... שימסור אותם לי ואמסור אותם לאורג ויעשה אותן, ברצון האל. 

recto, right margin
(1–12) והבטיחו לי, למחרת (אחרי) מכתבי אליך, שישלחו את החוטים, מולבנים, וכבר מסר מרדוך את החוטים, אבל השאירו אותם עד עכשיו, אבל החוטים אצל האורג זה ג' חודשים 
(13–27) ואמר לי: הורה לי מרדוך לעשות שמלה ויריעת אריג. הוא יעשה אותן ואשתדל להביא אותן עמי, ברצון האל. ר' ישועה בן אלקאש אמר שהמקרא הוא של ישועה בן אלמכמורי והוא ימסור לו אותו. 
 
recto, top margin
הדרהמים היום באלכסנדריה בצמצום .... המחיר מ"ד, ואני המום, אלוהים ייתן אחרית טובה. שלח לי מכתב מפורט, והמחירים שלהם בפסטאט, ברצון האל. 
verso

כתב לי כלוף בן נבאת שתבקש ממנו את התעודה שהיתה עמי ותיקח אותה ממנו בשבילי. לא 
נהג עמי כשורה כשלקח אותה עמו, אל תשאיר אותה אצלו, כי הראיתי אותה באלכסנדריה 
רק לחיילים ולמשגיח, אבל הסופר של המס לא ראה אותה, ואני שרוי בפחד.
השאר אותה אצלך; או שלח אליו שישלח אותה אליך ותשלח לי; אל תתרשל במה שאני מורה לך בעניין זה. מסור
לאבו אלפצל בן סברה דרישות שלום והודע לו שהגיעו הסודרים, חוץ מהסודר הגדול.
המוזהב ד' וחצי, ושני הסודרים הכחולים והזול ה', ושתי העטרות ג' וחצי; יכתוב
לי מה הוא מצווה לגביהן ואשמע, כי הוא הורה לי: הסודר המוזהב ה' וחצי ושני קיראטים, 
ושני הסודרים ג' ושמינית (עד) ג' וחצי, והעטרה ג' בדיוק, והכר שני דינרים ושישית
וקיראט, הודע לו זאת. דרישות שלום לך, מכובדי, ולגיסיך
דרישות שלום ולאבו אלפצל בן מרואן ולאמו דרישות שלום, וענה לי במהרה על המכתב; 
ולכל השואל עלי, דרישות שלום. ולעואץ דרישות שלום, והודע לי מה שלומו,
והודע לי מה לעשות עם מימון: האדון אבו אלסרור מוסר לך דרישות שלום,
ואל תתרשל בקניות בשבילו; וענה לי במהרה; ושלום. 

verso, address
לאדוני ורבי, אבו יחיא נהוראי בן נסים נ"ע, ייתן לו אלוהים אריכות ימים ויתמיד את גדולתו ואת עזרתו לו ואת אושרו ואת שלומו; אוהבו יעקוב בן סלמאן נ"ע אלחרירי; לפסטאט, ברצון האל .... 
verso, bottom
דאר אלברכה, אלנהאסין. 
 