
<html>
    <head>
        <title>Transcription of Letter: T-S 28.11</title>
    </head>
    <body style="max-width: 860px; margin: auto">
        <h1>Transcription of Letter: T-S 28.11</h1>

        <p>S. D. Goitein and Mordechai Akiva Friedman, <em>India Book 2: Madmun, nagid of Yemen, and the India trade: Cairo Geniza documents‎</em> (in Hebrew) (Jerusalem: Ben-Zvi Institute, 2010).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00028-00011/canvas/2">
                    
                    
                    
                        <h3>II, 67</h3>
                    
                        <ol>
<li>בשם רחמן</li>
<li>כץ אלחצרה אלעאליה אלסאמיה אלשיכיה אלאגליה אלמאלכה</li>
<li>אלמנעמה אלמתפצלה אלמופקה אלסעידה אלאמינה</li>
<li>אדאם אללה עזהא וגדד סעדהא ובלגהא מן</li>
<li>אלזמן גאיה אמלהא וקצדהא וכבת באלדל אעדאהא</li>
<li>וכצהא בגזיל אלסלאם אלתאם וסני אלתחיה אלזכיה</li>
<li>ואלאלמאם ויסאל אללה סבחאנה אן יסהל סרעה</li>
<li>לקאיהא עלי אסר אלאחואל ואבלג אלאמאל</li>
<li>בחולה וקותה אנשא אללה תעאלי וינהי וצול</li>
<li>כתאבהא אלעזיז והי תדכר מא לחקהא מן</li>
<li>אלתעב מן אלפלפל אלדי כאן מעהא ועלם אללה תעאלי</li>
<li>מא כאן מקצודי פי דלך אלא נפאעתהא</li>
<li>פאללה תעאלי יעינהא וינגח מקאצדהא אמן אמן</li>
<li>וממא ישארכהא אלממלוך אן אלאגנאד</li>
<li>קתלו אלמלך אלמעז אלדי אדעא אנה כליפה</li>
<li>וולי בעדה אלמלך אלנאצר איוב בן אלסלטאן</li>
<li>סיף אלאסלאם ו⟦ו⟧אתאבכה אלסלטאן סיף אלדין סנקר</li>
<li>פלמא אסתקר רפעו אלממאליך קציתהם אליה</li>
<li>וחמלהם עלי קציה אלעדל ותצאהרו</li>
<li>אלממאליך באלתזאם אלשריעה ולבסנא אלעלמאה</li>
<li>ווזנא אלגזיה וכאן דלך גמיעה פי שהר</li>
<li>סיון קבל //ערב\\ עצרת ביום ואחד ועידנא</li>
<li>כמא יגב שמחים וטובי לב ותעצבו</li>
<li>עלינא אקואם שונאים ומא סוו שי בחמד אללה</li>
<li>תעלי וכל מא לחקנא הו בברכה</li>
<li>אלמולא אלריס משה זצל ובברכה אלמולא</li>
<li>אלחסיד רבינו יצחק ובברכתהא אללה תעאלי</li>
<li>יגזיהא ען מרותהא כיר ווצל כתאבהא</li>
<li>אלעזיז והי תשיר עלי אלממלוך באשיא</li>
<li>ואלממלוך כאן קד אמלהא אנה יעמלהא</li>
<li>ומא ישך אלממלוך אנהא כלד אללה עזהא</li>
<li>מחבה משפקה אללה תעאלי יעין עלי&nbsp;⟦אלואגב⟧</li>
<li>אלקיאם בואגב חקהא אןשא אללה תעאלי</li>
<li>ואלממלוך יגדד אלתעויל עליהא במק[אבלה]</li>
<li>אלקטעתין אלדי סירהם אלממלוך צחבתה[א]</li>
<li>ותנעם ותסתכתב להם נסכה תאלתה</li>
<li>ותכון כט מליח וורק מליח ותסתכתב</li>
<li>לי כתב אלטב תאליף אלמולא אלריס</li>
</ol>
                    
                        <h3>Margins:</h3>
                    
                        <ol>
<li>ואן ערץ עליהא שי אלנסך אלמלאח ממא תעלם אנה</li>
<li>יצלח אנעמת כלד אללה עזהא בשראה ואנפאדה ודלך בפצלהא</li>
<li>לא עדמתהא ולא כלות מנהא אבדא</li>
</ol>
                    
                        <h3>In a different hand:</h3>
                    
                        <ol>
<li>חאצר אלכתאב אלממלוך מצמון</li>
<li>בן יעקב רית יכץ חצרה סיידי</li>
<li>באפצל אלסלאם אלתאם ואלחמד ל[.].. אלאה</li>
<li>כאנת אלעאקבה עלי כיר פיהני ישראל</li>
<li>גמיעהם בדה אלישועה ומא כנא אהל לדלך</li>
<li>ואנמא פעל הקבה מא הו אהל לה למען</li>
<li>שמו הגדול ופרג עלי ישראל אלמקימין פי</li>
<li>דיאר אלימן גמיעה וכאן פרג אהל אלגבאל</li>
<li>קבלנא ביסיר אלי אן וצל אלסלטאן אלינא</li>
<li>ותכאמל אלפרג בעזרת הבורא ובסעאדה</li>
<li>אלמולא יודו ליו' חסדו חצרה אלמולא מכצוצה</li>
<li>באפצל אלסלאם ומן תחוטה ענאיתוה מכצוץ</li>
<li>באפצל אלסלאם וכל הנלוים עליו והסרים</li>
<li>אל משמעתו מכפלים באלף אלפי שלום</li>
<li>כתב יז בתמוז אתקיג לשטרות</li>
<li>ישע קרוב</li>
<li>אלממלוך מצמון בן דויד רית</li>
<li>כתב נסכתין וסיירו טריק אלחגאז</li>
</ol>
                    
                </div>
            
        </section>
    </body>
</html>
