
<html>
    <head>
        <title>Transcription of Letter: T-S 12.243</title>
    </head>
    <body style="max-width: 860px; margin: auto">
        <h1>Transcription of Letter: T-S 12.243</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00012-00243/canvas/1">
                    
                    
                    
                        <h3>recto</h3>
                    
                        <ol>
<li>
<p>כתאבי אטאל אללה בקא מולאי אלשיך ואדאם עזה וסעאדתה וסלאמתה</p>
</li>
<li>
<p>ונעמתה מן מנית סמנוד ען סלאמה ונעמה ותעב קלב וסר</p>
</li>
<li>
<p>אללה גלת קדרתה קאדר אן יפרג ולו אעלמתה מא גרי עלי</p>
</li>
<li>
<p>פי האדי אלספרה לטאל שרחה ולי אליום [ &nbsp; &nbsp; ] איאם אטלב אן נחמל</p>
</li>
<li>
<p>א[ר]דב קמח מא טקת עליה לאן מא תם אחד יביע [ ]</p>
</li>
<li>
<p>מא מצית מן בלד אלי בלד מא נטיק עלא שי ואלתניס[יין &nbsp; &nbsp; ]</p>
</li>
<li>
<p>ואלדמיאטיין עליה מתל אלכלאב ובאללה לקד טלבת ארד[ב]</p>
</li>
<li>
<p>נמצי ביה מעי לתניס מא טקת עליה ואבי סלימאן דאוד</p>
</li>
<li>
<p>ילומני ובאללה לקד דפעת אלדנ אלדי לה בתטאי וסאלת א[נ]סאן</p>
</li>
<li>
<p>ישתרי לי בהא ויגעלה ענדה למא כרגת אלי דמסיס</p>
</li>
<li>
<p>רגע וגההא לי מע בן אכי קאל מא ק[דר]ת עלא שי ולקר</p>
</li>
<li>
<p>כאבת קלבי ורגעת נדמת אלדי כרגת חתא כנת נתצל י</p>
</li>
<li>
<p>תלאליס קמח ואנא אסלך יאמולאי אן תשתרי לי חמלה</p>
</li>
<li>
<p>דקיק סאעה אן תקרא כתאבי ותכון ענדך פי מוצעך אדא</p>
</li>
<li>
<p>פרג אלדי ענדהם תדפע להם מנה ולא תתואנא וכדאלך</p>
</li>
<li>
<p>אלקמח אן תמכנת מן שרא ה תלאליס או אכתר לא תתואנא</p>
</li>
<li>
<p>ענהא וקד ערפתך אן בעת אלשכארא אללך מן ד ציאע</p>
</li>
<li>
<p>ומא אשתראוה מני אלי חשמה סער ג וקיתין אלי שהרין לאן</p>
</li>
<li>
<p>מא תם אחד יחל פיה דרה ואחד וקד אנפצת בן אכי אלי</p>
</li>
<li>
<p>יוסף אלאטרוש אלי אלמחלה אכרית לה דאבה ולם יגי אלי אסעה</p>
</li>
<li>
<p>ואנא אסלך אן טלבך אבי יצחק אברהם בן זגמאר פי אלחריר</p>
</li>
<li>
<p>ביע מנה מא קדרת וכדאלך אלקליל לאסין לא תתואנא פיה</p>
</li>
<li>
<p>ואנא אעלם אני אכלפך מא לא תטיק עליה גיר אן תסתעין</p>
</li>
<li>
<p>באצדקאך ותאכד לי מן בן שעיא [ &nbsp; &nbsp; ] אתואב ויגיני כתאבך</p>
</li>
<li>
<p>אלי תניס ותחצל להם אלדקיק יכון ענדך ותערפני אכבאר</p>
</li>
<li>
<p>אלאטפאל לאני מעלק אלקלב אלי כברהום ואבי אלחסין לא יזול</p>
</li>
<li>
<p>מן אלמעלם ותדפע אליה אן טלב מנך שי</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>ותערפני כבר [אבי] אלפרג פי אלקמח ותדכר לי אבי אלכיר צדקה בן אסד פי אלכתאן יחמלה</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00243/canvas/2">
                    
                    
                    
                        <h3>verso</h3>
                    
                        <ol>
<li>
<p>ואנא מתוקע וצול כתאבך משרוחא בגמיע מא כתבת</p>
</li>
<li>
<p>אליך פיה ויגיני כתבת אלי ת[ &nbsp; &nbsp; ] קראת עלא כאצתך</p>
</li>
<li>
<p>אלסלאם ועלי גמיע אצדקאנא כול ואחד באסמה אלסלאם</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>لمولاي الريس ابي يحيى نهراي بن نسيم المغربي من نسيم بن خلفون [</p>
</li>
<li>
<p>اطال الله بقاة&nbsp; [ ]</p>
</li>
<li>
<p>יצל למולאי אבי יחיה נהראי בן [נסים נע]</p>
</li>
</ol>
                    
                </div>
            
        </section>
    </body>
</html>
