
<html>
    <head>
        <title>Transcription of Letter: T-S 10J16.2</title>
    </head>
    <body style="max-width: 860px; margin: auto">
        <h1>Transcription of Letter: T-S 10J16.2</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00016-00002/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">תקדם כתאבי לחצ'רה' מולאי אלחבר אלגליל גדול הישיבה</span></li>
<li><span lang="he">אטאל אללה בקאהא ואדאם סלאמתהא וסעאדתהא ותאיידהא ונעמאהא</span></li>
<li><span lang="he">צחבת אבו פתיאן פי גמלת כתאב ר' עלאל ומעה איצ'א כתאב</span></li>
<li><span lang="he">להרון אלקלעי פי אמר אל אלליף(!) וקד ערפת אנה פי קאעת אל</span></li>
<li><span lang="he">חכים אחיאה אללה ולם נערף כאם וגב עליה מכס וקד דפעת</span></li>
<li><span lang="he">אלי אלי(!) אלשיך אבי סעיד ד' דנ'א' יסלמהא למולאי ינצ'ר מא</span></li>
<li><span lang="he">וגד עלי פי נצף אלמכס יזנה מנהא מתפצ'ל פאן ופק אללה</span></li>
<li><span lang="he">פיה ביע מן אלרום אלואצלין עלי מא סמענא מן דמיאט אביע</span></li>
<li><span lang="he">אנא סהמי פאן אכתאר מולאי יאכדה הו אולא בדלך ואן כאן</span></li>
<li><span lang="he">&nbsp;לא יכתאר אלא אלביע יביע אלגמיע ויוגה אליי אלנצף אלד[י]</span></li>
<li><span lang="he">&nbsp;יכ'צני מתפצל לאן גא הדא אלוקת ואנא תחת צ'יקה אללה</span></li>
<li><span lang="he">&nbsp;יפרג לנא ולכל ישראל פי מא עלי אריך אופיה ואריך</span></li>
<li><span lang="he">&nbsp;אשתרי אלקמח לאן סאר אלקמח בהדא אלסער ולם נשתרי</span></li>
<li><span lang="he">&nbsp;בעד שי מן אלקות אן כאן יסוא מן ה' דנאניר ונצף</span></li>
<li><span lang="he">&nbsp;לחול דלך ואן כאן אקל יבקיה אלי אן יסאפרו אצחאבנא</span></li>
<li><span lang="he">&nbsp;פי אלכ'ליג יתפצ'ל באנפאד אלעדל אלואחד אלדי יכצני</span></li>
<li><span lang="he">&nbsp;אביעה הונא וקד עֶרפת אן אלשיך אבו עלי בן סלמאן</span></li>
<li><span lang="he">&nbsp;סברה משתריה בהדא אל[ת]מן וקד ערפני אלכהן בן שמארי</span></li>
<li><span lang="he">&nbsp;אנה אשתרא קבל מגיה מן סער ה' &gt;' ותמן חמלה אלי הונא</span></li>
<li><span lang="he">&nbsp;פאחב יתפצ'ל עלי מולאי בגואב כתאבי הד'א ובאנפאדה</span></li>
<li><span lang="he">&nbsp;אן שא אללה ותוגיה אלתמן מע מן יגי סריע אן שא אללה ואן אכתאר</span></li>
<li><span lang="he">&nbsp;אכד עדל מנהם ואלם יתפק פיה ביע יזן אלגמיע ויאכד</span></li>
<li><span lang="he">&nbsp;מא אכתאר אמא אלסגיר או אלכביר בחסאבה וקד ערפת</span></li>
<li><span lang="he">&nbsp;מולאי אן אלרבע מן כאפור סלמתה אלי ר' עלאל והו עלי</span></li>
<li><span lang="he">&nbsp;דפעה אלי אלסגולת אללה יעגל כלפה אעלמת מולאי דלך</span></li>
<li><span lang="he">&nbsp;ואחב יתפצל עלי יכאטב לי אסמעיל אלכהן אלקלעי</span></li>
<li><span lang="he">&nbsp;פי כישה כאן ערצהא וכלאהא ענד מסלם אליהודי</span></li>
<li><span lang="he">&nbsp;פי אלסוק פלמא גא ספרה מצ'ינא אנא והו</span></li>
</ol>
                    
                        <h3>Recto, right margin</h3>
                    
                        <ol>
<li><span lang="he">וגדנאה מגלוק אלדכאן קד סאפר פסאלני אן אדפע לה אלתמן ונאכדה מנה ענד וצולה פמצ'ית</span></li>
</ol>
                    
                        <h3>Recto, upper margin</h3>
                    
                        <ol>
<li><span lang="he">קאל מא לה ענדי שי פאחב יקנא מנה קדאם ב' מן יערף כטוטהם</span></li>
</ol>
                    
                </div>
            
        </section>
    </body>
</html>
