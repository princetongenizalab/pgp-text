
<html>
    <head>
        <title>Transcription of Letter: T-S 10J16.2</title>
    </head>
    <body style="max-width: 860px; margin: auto">
        <h1>Transcription of Letter: T-S 10J16.2</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00016-00002/canvas/1">
                    
                    
                    
                        <h3>II, 7</h3>
                    
                        <ol>
<li>תקדם כתאבי לחצרה מולאי אלחבר אל גליל גדול הישיבה</li>
<li>אטאל אללה בקאהא ואדאם סלאמתהא וסעאדתהא ותאיידהא ונעמאהא</li>
<li>צחבת אבו פתיאן פי גמלת כתאב ר עלאל ומעה איצֹא כתאב</li>
<li>להרון אל קלעי פי אמר אל אלליף(!) וקד ערפת אנה פי קאעת אל</li>
<li>חכים אחיאה אללה ולם נערף כאם וגב עליה מכס וקד דפעת</li>
<li>אלי אלי (!) אל שיך אבי סעיד ד דנא יסלמהא למולאי ינצר מא</li>
<li>וגב עלי פי נצף אל מכס יזנה מנהא מתפצל פאן ופק אללה</li>
<li>פיה ביע מן אל רום אל ואצלין עלי מא סמענא מן דמיאט אביע</li>
<li>אנא סהמי פאן אכתאר מולאי יאכדה הו אולא בדלך ואן כאן</li>
<li>לא יכתאר אלא אלביע יביע אל גמיע ויוגה אליי אל נצף אלדי</li>
<li>יכצני מתפצל לאן גא הדא אל וקת ואנא תחת ציקה אללה</li>
<li>יפרג לנא ולכל ישראל פי מא עלי אריד אופיה ואריד</li>
<li>אשתרי אל קמח לאן סאר אל קמח בהדא אל סער ולם אשתרי</li>
<li>בעד שי מן אל קות אן כאן יסוא מן ה דנאניר ונצף</li>
<li>לחול דלך ואן כאן אקל יבקיה אלי אן יסאפרו אצחאבנא</li>
<li>פי אל כליג יתפצל באנפאד אל עדל אל ואחד אלדי יכצני</li>
<li>אביעה הונא וקד ערפת אן אל שיך אבו עלי בן סלמאן</li>
<li>פכרה משתריה בהדא אל[ת]מן וקד ערפני אל כהן בן שמארי</li>
<li>אנה אשתרא קבל מגיה מן סער הֹ&gt; ותמן חמלה אלי הונא</li>
<li>פאחב יתפצל עלי מולאי בגואב כתאבי הדא ובאנפאדה</li>
<li>אן שאללה ותוגיה אל תמן מע מן יגי סריע אן שאללה ואן אכתאר</li>
<li>אכד עדל מנהם ולם יתפק פיה ביע יזן אל גמיע ויאכד</li>
<li>מא אכתאר אמא אל סגיר או אל כביר בחסאבה וקד ערפת</li>
<li>מולאי אן אל רבע מן כאפור סלמתה אלי ר עלאל והו עלי</li>
<li>דפעה אלי אל סגולת אללה יעגל כלפה אעלמת מולאי דלך</li>
<li>ואחב יתפצל עלי יכאטב לי אסמעיל אל כהן אל קלעי</li>
<li>פי כישה כאן ערצהא וכלאהא ענד מסלם אליהודי</li>
<li>פי אלסוק פלמא גא ספרה מצינא אנא והו</li>
</ol>
                    
                        <h3>Margins:</h3>
                    
                        <ol>
<li>וגדנאה מגלוק אל דכאן קד סאפר פסאלני אן אדפע לה אל תמן ונאכדה מנה ענד וצולה פמצית</li>
</ol>
                    
                        <h3>Top Margins,written upside down:</h3>
                    
                        <ol>
<li>קאל מא לה ענדי שי פאחב יקנא מנה קדאם ב מן יערף כטוטהם</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00016-00002/canvas/2">
                    
                    
                    
                        <h3>Verso:</h3>
                    
                        <ol>
<li>הונא או מן יגי אלי הון אן הדה אל כישה לי דונה לאן לא</li>
<li>לה פיהא שי ואנהא ענדה באקיה ולם יאכד מנה שי ואן</li>
<li>קרצי קרצה ומא ישבה דלך לנאכד אל יב דינ אלדי וזנת לה</li>
<li>תמנה כדלך איצא לי ענד אבו סעיד בן מחפוץ חאל..</li>
<li>אלדי פיה תמנה כה דינ פכרגת ולם ידפע לי שי אחב</li>
<li>יאכדה אלי [.......] יסתכדמה או תמנה מתפצל</li>
<li>ותכץ מולאי אבו סעד ולדך אפצל אל סלם ואני משתאק</li>
<li>אליה אללה יחרסהם עליך וישאהדך אפראחהם ואן</li>
<li>כאנת למולאי מן חאגה ישרפני בהא כצצתך אפצל</li>
<li>אל סלם פכתבת אלי על[... א]צחאבה ...ע. ערבי</li>
<li>חסב מא כתבת ואל שיך אכד אל תמן אל משרוח אעלאה</li>
<li>חצרה מולאי אל רב גדול הישיבה שאכר תפצלה עמרם ביר יוסף</li>
<li>רב כגק נהראי בן כגק רב נסים זצל הזקן זצל</li>
</ol>
                    
                </div>
            
        </section>
    </body>
</html>
