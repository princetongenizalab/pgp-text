
<html>
    <head>
        <title>Transcription of Letter: T-S 10J16.2</title>
    </head>
    <body style="max-width: 860px; margin: auto">
        <h1>Transcription of Letter: T-S 10J16.2</h1>

        <p>S. D. Goitein and Mordechai Akiva Friedman, <em>India Book 2: Madmun, nagid of Yemen, and the India trade: Cairo Geniza documents‎</em> (in Hebrew) (Jerusalem: Ben-Zvi Institute, 2010).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00016-00002/canvas/1">
                    
                    
                    
                        <h3>recto</h3>
                    
                        <ol>
<li>תקדם כתאבי לחצרה מולאי אלחבר אל גליל גדול הישיבה </li>
<li>אטאל אללה בקאהא ואדאם סלאמתהא וסעאדתהא ותאיידהא ונעמאהא</li>
<li>צחבת אבן פתיאן פי גמלת כתאב ר' עלאל ומעה איצא כתאב</li>
<li>להרון אלקלעי פי אמר אל (!) אלליף וקד ערפת אנה פי קאעת אל</li>
<li>חכים אחיאה אללה ולם נערף כאם וגב עליה מכם וקד רפעת </li>
<li>אלי אלי (!) אל שיך אבי סעיד ד' דנא' יסלמהא למולאי ינצר מא</li>
<li>וגב עלי פי נצף אל מכס יונה מנהא מתפצל פאן ופק אללה </li>
<li>פיה ביע מן אל רום אל ואצלין עלי מא סמענא מן דמיאט אביע</li>
<li>אנא סהמי פאן אכתאר מולאי יאכרה הו אולא בדלך ואן כאן</li>
<li>לא יכתאר אלא אלביע יביע אל גמיע ויוגה אליי אל נצף אלדי </li>
<li>יכצני מתפצל לאן גא הדא אל וקת ואנא תחת ציקה אללה</li>
<li>יפרג לנא ולכל ישראל פי מא עלי אריד אופיה ואריד </li>
<li>אשתרי אל קמח לאן סאר אל קמח בהדא אל סער ולם אשתרי</li>
<li>בעד שי מן אלקות אן כאן יסוא מן ה' דנאניר ונצף</li>
<li>לחול דלך ואן כאן אקל יבקיה אלי אן יסאפרו אצחאבנא</li>
<li>פי אל כליג יתפצל באנפאד אל עדל אל ואחד אלדי יכצני</li>
<li>אביעה הונא וקד ערפת אן אל שיך אבו עלי בן סלמאן</li>
<li>פכרה משתריה בהדא אל[ת]מן וקד ערפני אל כהן בן שמארי</li>
<li>אנה אשתרא קבל מגיה מן סעד ה &gt;' ותמן חמלה אלי הונא</li>
<li>פאחב יתפצל עלי מולאי בגואב כתאבי הוא ובאנפאדה</li>
<li>אז שאללה ותוגיה אל תמן מע מן יגי סריע אן שאללה ואן אכתאר</li>
<li>אכר עדל מנהם ולם יתפק פיה ביע יזן אל גמיע ויאכד</li>
<li>מא אסתר סגירו אל סגיר או אל כביר בחסאבה וקד ערפת</li>
<li>מולאי אן אל רבע מן כאפור סלמתה אלי ר' עלאל והו עלי</li>
<li>דפעה אלי אל סגולת אללה יעגל כלפה אעלמת מולאי דלך</li>
<li>ואחב יתפצל עלי יכאטב לי אסמעיל אל כהן אל קלעי</li>
<li>פי כישה כאן ערצהא וכלאהא ענד מסלם אליהודי</li>
<li>פי אלסוק פלמא גא ספרה מצינא אנא והו </li>
</ol>
                    
                        <h3>recto, right margin</h3>
                    
                        <ol>
<li>וגדנאה מגלוק אל דכאן קד סאפר פסאלני אן אדפע לה אל תמן ונאכדה מנה ענד וצולה פמצית </li>
</ol>
                    
                        <h3>recto, top margin</h3>
                    
                        <ol>
<li>קאל מאלה ענדי שי פאחב יקנא מנה קדאם ב' מן יערף כטוטהם </li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00016-00002/canvas/2">
                    
                    
                    
                        <h3>verso</h3>
                    
                        <ol>
<li>הונא או מן יגי אלי הון אן הדה אל כישה לי דונה לאן לא</li>
<li>לה פיהא שיא ואנהא עגרה באקיה ולם יאכד מנה שי ואן</li>
<li>קבצי קבצה ומא ישבה דלך לנאכד אל יב דינ אלדי וזנת לה </li>
<li>תמנה כדלך איצא לי ענד אבו סעיד בן מחפוץ האל</li>
<li>אלדי פיה תמנה כה דינ' פכרגת ולם ידפע לי שי אחב</li>
<li>יאכדה אלי [.......] יסתכדמה או תמנה מתפצל </li>
<li>תכץ מולאי אבו סעד ולדך אפצל אל סלם ואני משתאק </li>
<li>אליה אללה יחרסהם עליך וישאהרך אפראחהם ואן </li>
<li>כאנת למולאי מן חאגה ישרפני בהא כצצתך אפצל</li>
<li>אל סלם' [...] תתפצל עלי בכתאבך סריע ערבי</li>
<li>חסב מא כתבת לשיך אבו אלחסן משרוח ושלום </li>
</ol>
                    
                        <h3>verso, address</h3>
                    
                        <ol>
<li>חצרה מולאי אל רב גדול הישיבה                שאכר תפצלה עמרם ביר' יוסף</li>
<li>רב' כג''ק נהראי בן כג''ק רב' נסים זצ''ל                                הזקן זצ''ל </li>
</ol>
                    
                </div>
            
        </section>
    </body>
</html>
