
<html>
    <head>
        <title>Transcription of Legal document: T-S G2.59</title>
    </head>
    <body style="max-width: 860px; margin: auto">
        <h1>Transcription of Legal document: T-S G2.59</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India traders of the middle ages : documents from the Cairo Geniza : India book</em></a> (Leiden and Boston: Brill, 2008), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-G-00002-00059/canvas/1">
                    
                    
                    
                        <h3>III, 29b</h3>
                    
                        <ol>
<li>בשמ רחמ</li>
<li>הדה אל רואיה קד גאת ען מר יהודאי גאון זצל קאל פי שומרת</li>
<li>יבם שנשאת בלא חליצה אן אלדי תזוגהא אן כאן לם יולדהא</li>
<li>כאן עליה אן יטלקהא ואן יכרגהא בגט ועלי אליבם אן יחלץ להא</li>
<li>והי חראם עליהמא גמיעא לאן להא שבה באל מראה אלתי סאפר</li>
<li>זוגהא אלי אל בחר וקיל להא אנה קד מאת פתזוגת ודכל בהא</li>
<li>אלתאני תם קדם זוגהא אלאול מן ספרה פאנהא חראם עליהמא</li>
<li>גמיעא לקולֹ ען אליבמה דמיחלפא באשה שהלך למדינת הים</li>
<li>והדה הי אל הלכה האשה שהלך בעלה למדינת הים בא (!) ואמרו</li>
<li>לה מת בעלך כול ואן כאן קד אולדהא ואולאדהא באקיין</li>
<li>וכאן זוגהא ישראל פעלי אל יבם אן יחלץ להא ותבקא עלי חאל זיגתהא</li>
<li>מע אל זוג אלדי תזוגהא בגיר אן תכון חליצה וליס עליה אן יטלקהא</li>
<li>ועלי אנה תזוגהא ולם יחלצהא אליבם לילא יתעלק עלי אל אולאד טען</li>
<li>פאמא אן תזוגהא כהן ואולאדהא באקיין פאנהא לא תחתאג</li>
<li>אפילו לחליצה מן אליבם אלא תרי אנה אן חלץ להא חרמת עלי</li>
<li>זוגהא לאנה כהן וכאן דלך טענא עלי אולאדהא פלדלך לם</li>
<li>תגוז אל חליצה פי דלך והדא חכמה דאי עבד אין מא פיה</li>
<li>שך ותאני באן נערף מן דלך אדא כאנת מתל מא ישבה דלך</li>
<li>וכאנת קד מנהא אולאד באקיין יגב עלינא אתבאתה חתי</li>
<li>לא יכון טען עלי אלאולד (!) ומן הדא אלחכם יוקאס אלי גירה ושלום</li>
<li>ונסתדל איצא עלי אן בן שפחה שנשתחררה אנה יתר</li>
<li>מאל אבוה והו כישראל לכל דבריו מן קולהם עא מי שיש לו בן</li>
<li>מכל מקום פוטר את אשת אחיו מן היבום והוא בנו לכל דבר</li>
<li>חוץ ממי שיש לו מן השפחה ומן הנכרית ודאיקנא מינה</li>
<li>וחררנא קולהם וגדנא ינתג מנה אדא כאנת שפחה משחררת</li>
<li>או נכרית מגויירת כאנת אל מסאלה תקצי באל צד ויכון אלולד</li>
<li>בנו לכל דבר וירת מאל אבוה וכישראל לכל דבריו וצח לנא בעדים</li>
<li>כשירים אן הדא אל ולד והדה אל בנת אנהם אולאד שפחה משחררִ[ת]</li>
<li>וליס פי הדא אלכלאם כסר אלבתה ושלום</li>
</ol>
                    
                </div>
            
        </section>
    </body>
</html>
