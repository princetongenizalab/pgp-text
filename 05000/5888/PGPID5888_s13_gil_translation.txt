recto

אדוני ורבי, ייתן לך אלוהים אריכות ימים ויתמיד את עזרתו לך ואת שלומך ואת אושרך, ויהיה לך ואתך שומר ומגן,
מאלכסנדריה, בי"ח במרחשון; שלומי טוב, ואני מאושר, לאדוני השלום והאושר, תודה רבה ; 
אבל אני מתגעגע אליך. יקרב אלוהים את פגישתי עמך. כתבתי לך לפני כן מכתבים על ידי אדוני ורבי אבו יחיא ר'
נהוראי, יתמיד אלוהים את גדולתו, אקווה שקראת אותם; בהם גם מכתב מעברך פרח. קיבלתי 
השבוע מכתב ממנו מבוציר. עד עכשיו לא קנה אלא מעט, אבל כבר הכניס דמי קדימה
ללשכה, מה ששילם בשביל המגדלים; דעתי אני היא שלא צריך היה להזדרז לשלם לו, כי הוא מתאמץ אך מעט ;
אבל בעלי המחשבות הרעות מפתים את האיש ההגון, אלוהים יכתוב אותו לשלום. השבוע הגיע
אלמפצל, ב'קארב' מצור, והוא סיפר שאוניית הקאצי עין אלדולה הגיעה לצור, תודה לאל
על שלומה. שמחתי שאתה נמצא במקום, ותראה את סחורתך, שהלוא הוא עומד לאבד את ראייתו בעין אחת.
שאר האוניות אין לי אישור עליהן, אבל אומרים שהן עברו (לים הפתוח), אבל קמה רוח אצלנו
כ' יום אחרי 'עיד אלצליב', מזרחית, במשך ימים; והיא כבר נמשכת עכשיו זה כ' יום, מזרחית, והיא
עד עכשיו מזרחית. כבר הפליגה (אוניית) בן אלאסכנדר וחזרה גם כן, ואנחנו מצפים למישהו שיגיע מן המגרב;
אלוהים, תתגדל גבורתו, יראנו טובות, וגם לך ולכל ישראל, יחוס אלוהים על דמם. .... מה 
שביקשתי ממך בעניין הסחורות, עשה בעניינן מה שתוכל. ביקשתי את חסדי אלוהים, תתגדל גבורתו, ושלחתי סחורה
בכריכה של יוסף בן כלפה אלקרוי. אתה מכיר אותו, הוא ידוע בשם שאין צורך להזכירו; ארז אותה באטראבלס
של אלשאם, והעמיס אותה ב'קארב' של בן הווזיר שקברניטו הג'אם ; זה 'עשארי' והיא האונייה שהפליגה
לסיציליה; באו יריעות קטנות של (אריג) סוסי; נסע עם הכריכה סוכנו הקאבסי, אתה מכיר אותו. רצוני שתסייע
ככל שתוכל; כתוב לו שימכור אותן בבית הפקיד כפי שיעניק אלוהים, ויקנה בעד התמורה 'חלבי',
או כותנה, והלוא הכול במזומנים, או שיחלק בשווה בין שני הסוגים האלה. כתוב אתה אליו 
לטראבלס, אל בשר אבן ימני; וכבר סידרתי לו במשלוח החוזר את אותן פנינים קטנות,
ולרשותו סכום קטן להוצאות. תזהיר אותו שלא ישתמש בו כי הלוא גם אני איני משתמש בו. אם יזדמן לך
לנסוע לטראבלס, רצוני שתנהג על פי מנהגיך היפים, אל ייפסקו. הודעתיך שבאה אונייה 
מאלמריה והגיעה אונייה מדאניה, במזרח ספרד, אבל לא הגיע דבר בשבילך. לא ראיתי
מכתב בשבילך, והגיע בשבילך מהמגרב אך ורק הכיס שהיה מאשתקד אצל האדון
אבו יוסף, בשותפות עם ר' נהוראי, לא יותר, יחוס אלוהים על דמך, ויכתוב אותך לשלום 
ולאושר וישמיענו עליך טובות וישימך במחוז השלום, וכל ישראל. קבל נא את מיטב
דרישות השלום, ודרישות שלום לכל הנתון להשגחתך. אבו זכריא יהודה בן אסמעיל שוהה בחורף באלכסנדריה,
הודעתיך זאת, ושלום. המצב בעיר: יש מחסור במים, וכל הניתן למאכל יש לו ביקוש ; החיטים ג' בזהוב, במסתרים,

recto, right margin

האורז ויבה בדינר ורבע ; החרובים בשני דינרים הקנטאר; הצימוקים, לאד'קי ב' וחצי; התאנים, לאד'קי, שני דינרים ורבע; הכותנה, נ' עד מ"ה ה'חלבי' מט' בעד י', עד ז' וחצי בעד י';
הדבש ז' בעד קנטאר; השמן בדינר וחצי הקלה, אחרי שהגיעו ממנו ה' אלפים נאדות. ובעיר רעב, כידוע לך; הגרועה שבביצות. הפשתים ז' ורבע דינרים בעד קנטאר, 

recto, top margin

הקושי הזה מקורו במגרב, שום דבר אין לו ערך; האריגים אינם שווים כלל; מה שנותנים לך בעד שני דינרים שווה דינר ורבע, ואתה מפסיד על המכירה.
ה'חלבי' הוא באופנה אצל הבדוים ; הגיעו אנשים מהם אל הבחירה, עבדים של אדוננו, יתמיד אלוהים את שלטונו, ויכבוש למענו את מזרחה של
הארץ ואת מערבה. רצוני שלא תתעלם ממה שביקשתי ממך; קבל נא את מיטב דרישות השלום, ולכל השואל עלי, דרישות שלום. ושלום. 

verso
לאדוני ורבי אבו יעקב יוסף בן עלי נ"ע כהן פאסי, ייתן לו אלוהים אריכות ימים ויתמיד את עזרתו לו ואת שלומו ואת אושרו ; מאת אסמעיל בן פרח נ"נ. שלח אותו אדוני, בחסדך, ברצון האל. (בכתב ערבי:) לאדוני ורבי, אבו יעקוב יוסף בן עאלי אלפאסי; מאת נהוראי בן נסים; לצור, ברצון האל. 