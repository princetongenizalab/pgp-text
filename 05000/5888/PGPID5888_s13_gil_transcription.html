
<html>
    <head>
        <title>Transcription of Letter: T-S 13J16.19</title>
    </head>
    <body style="max-width: 860px; margin: auto">
        <h1>Transcription of Letter: T-S 13J16.19</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00013-J-00016-00019/canvas/1">
                    
                    
                    
                        <h3>recto</h3>
                    
                        <ol>
<li>
<p>סידי ומולאי אטאל אללה בקאך ואדאם תאידך וסלאמתך וסעאדתך וכאן לך ומעך ולי וחאפץ</p>
</li>
<li>
<p>מן אלאסכנדריה ליג בקין מן מרחשון ואלחאל סלאמה ונעמה למוליהמא אלחמד כתירא</p>
</li>
<li>
<p>ושוק אליך קרב אללה אלאגתמאע בך תקדמת כתבי אליך עלי יד סידי ומולאי אבי יחיי ר</p>
</li>
<li>
<p>נהראי אדאם אללה עזה ארגו וקופך עליהא מנהא כתאב לך איצא מן פרח ולייך וקד וצלני</p>
</li>
<li>
<p>כתאבה פי הדא אלאסבוע מן בוציר ולם ישתרי לאלאן אלי בעץ וקד קדם דנאניר פי</p>
</li>
<li>
<p>אלדיואן וזנהא ען אלמזארעין ואנא ענדי אן יתעב אן יזן אליה בקלה תעבה לא</p>
</li>
<li>
<p>כן אלמשפק יולע בסו אלטן אללה יכתב סלאמתה וקד וצל פי הדא אלאסבוע</p>
</li>
<li>
<p>אלמפצל פי קארב מן צור אחכא וצול מרכב אלקאצי עין אלדולה //אלי צור// ללה אלחמד</p>
</li>
<li>
<p>עלי סלאמתה וסררת בכונך פי אלמוצע תשאהד רחלך ואנה עלי עין מא תראה</p>
</li>
<li>
<p>ובקיה אלמראכב מא ענדי צחה מנהא אלי יקולו אנהא עדאת בל קאם אלריח ענדנא</p>
</li>
<li>
<p>בעד אלצליב במדה כ יום שרקי איאם וקד אקאם אלאן מדה כ יום שרקי והו</p>
</li>
<li>
<p>לאלאן שרקי וקד אקלע בן בן(!) לסכנדר ורגע איצא ואנחן מתשופין למן יצל מן אלגרב</p>
</li>
<li>
<p>אללה גלת קדרתה יטלענא עלי כיר ואיאך וכל ישראל חקן אללה דמאהם [ ] מא</p>
</li>
<li>
<p>סאלתך פי חויגאת מא סהל עליך מנהא אפעלה אסתכרת אללה גלת קדרתה וחמלת פי</p>
</li>
<li>
<p>רזמה ליוסף בן כלפה אלקרוי תעלמה יערף באסם יסתגני ען דכרה שדהא [ב]אטראבלס</p>
</li>
<li>
<p>אלשאם אוסקהא פי קארב אבן אלוזיר ראיסה הגאם הו עשארי אלמרכב אלדי סאפר</p>
</li>
<li>
<p>אלי סקליה וגא שקיקאת סוסי מצא באלרזמה צביה אלקאבסי אנת תעלמה אחב נצרתך</p>
</li>
<li>
<p>במא תקדר עליה תכאתבה יביעהא פי דאר אלוכיל באלקצם וישתרי באלתמן חלבי</p>
</li>
<li>
<p>או קטן פאלגמיע נאץ או יעאדל בהא פי הדה אלבאבתין יכון כתאבך אליה</p>
</li>
<li>
<p>אלי טראבלס לבשר אבן ימני וקד געלת לה פי אלמרגוע תלך אלכצל</p>
</li>
<li>
<p>ואגריתה שוי נפקה תנבהה למא ינתפע בה ולמא אנתפע אנא בה ואן אתפק לך</p>
</li>
<li>
<p>אלצפר אלי טראבלס אחב חסן עואידך כמא לם תזל אעלמתך בוצול מרכב</p>
</li>
<li>
<p>מן אלמריה ווצול מרכב מן דאניה שרק אלא&lt;נ&gt;דלס ולם יצל לך שיי ולא ראית לך</p>
</li>
<li>
<p>כתאב ולם יצל אליך מן אלגרב סוא אלסרה אלדי כאנת מן עאם אול ענד אלשיך</p>
</li>
<li>
<p>אבו יוסף כלטה ר נהראי לא גיר חקן אללה דמך וכתב סלאמתך וגעל</p>
</li>
<li>
<p>סעדתך לך ואסמענא פיך כיר וגעלך פי חייז אלסלאם וכל ישראל תכתץ אפצל</p>
</li>
<li>
<p>אלסלם ומן תשמלה ענאיתך אלסלם אבו זכריא יהודה כן אסמעיל משתי באלאסכנדריה</p>
</li>
<li>
<p>אעלמתך דלך ושלום אחואל אלבלד אלמים חסר ואלמאכול כלה מביוע אלחטים ג בזהוב סרא</p>
</li>
</ol>
                    
                </div>
            
        </section>
    </body>
</html>
