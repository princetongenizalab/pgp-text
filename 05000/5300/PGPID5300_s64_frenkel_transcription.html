
<html>
    <head>
        <title>Transcription of Letter: CUL Or.1080 J29</title>
    </head>
    <body style="max-width: 860px; margin: auto">
        <h1>Transcription of Letter: CUL Or.1080 J29</h1>

        <p>Miriam Frenkel, <em>The Compassionate and Benevolent: The Leading Elite in the Jewish Community of Alexandria in the Middle Ages‎</em> (in Hebrew) (Jerusalem: Ben-Zvi Institute for the Study of Jewish Communities in the East, 2006).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-OR-01080-J-00029/canvas/1">
                    
                    
                    
                        <h3>Recto</h3>
                    
                        <ol>
<li>בשמ' רחמ'</li>
<li>כתאבי אליכם יא כואתי ואעז אלכלק עלי וענדי אטאל אללה</li>
<li>בקאכם ואדאם סלאמתכם ואחיאכם ומן חסן אלתופיק לא</li>
<li>אכלאכם אערפכם פיה אנני כרגת מן ענדכם אלכרוג אלדי</li>
<li>תעלמוה וסהל אללה כיר ואלי אכר כתבי הדא אלכתאב אנא</li>
<li>משגול אלקלב ממא תעלמוה ואנני וצלת אלי מצר עלי</li>
<li>גמלה אלסלאמה ואלעאפיה ואנני אגתמעת באולאד אלדיין</li>
<li>בן אלעמאני רחמה אללה ולקית מנהם כל כיר ואכדת</li>
<li>מנהם כתב אלי אכיהם אבו אלגית באמאיר בדפע אלוצייה</li>
<li>אלדי כאנת מודעה לנא ענד ואלדהם תם אכדת איצא</li>
<li>כתאב סיידנא אלנגיד באלשד עלי ידי ובאכד אלוצייה אלי אל</li>
<li>נאיב ענה בתגר אלאסכנדריה. פאללה אללה תתחדתו</li>
<li>פי שי ממא סטרתה לכם פי כתאבי הדא לאלא יסמעו</li>
<li>אולאד מוסי וגירהם ונרגע פי אלצראע פסאעת וקופכם</li>
<li>עלי הדא אל(וציה) כתאב אכתבו לי גואבה סרעה וערפוני</li>
<li>פיה סלאמתכם ומא אנתם עליה וערפוני מא כאן מן</li>
<li>דאך אלסבב אלדי תעלמוה פאני משגול אלקלב מן גהתה</li>
<li>ואללה אללה אן תתואנו פי כתאב תנפדוה מן באב אלסדרה</li>
</ol>
                    
                        <h3>Right Margin</h3>
                    
                        <ol>
<li>מע אלסנאהרה</li>
<li>אלי סנהור</li>
<li>ותערפוני גמיע</li>
<li>מא אנא פיה</li>
<li>ולא תתואנו</li>
<li>פיה ושלום</li>
<li>אנתם מכדומין</li>
<li>באתם סלאם</li>
<li>ושלום</li>
</ol>
                    
                        <h3>Upper Margin</h3>
                    
                        <ol>
<li>ואנא קד אשתרית</li>
<li>ארבעה דואב פאן</li>
<li>כאן עליי כוף ערפני</li>
<li>ואלא פאכרג אלחקני</li>
<li>אלסנהור נצבר מא</li>
<li>ינפעל ונדפע לך אל</li>
<li>כתב ושלום</li>
<li>ואלם יכון עלי כוף ואלא</li>
<li>דכלת אליכם ואלסלאם.</li>
</ol>
                    
                        <h3>Address</h3>
                    
                        <ol>
<li>יצל הדא אלכתאב אלי אבי אלמני יצל הדא אלכתאב</li>
<li>בן אסמאעיל בן אלמשחאני אבן לאברהים אלפאכראני</li>
<li>חביב אלמדכור אל(כאתב) פאצד</li>
<li>ושלם{!}</li>
</ol>
                    
                        <h3>Footnotes</h3>
                    
                        <ol>
<li>בן אלעמאני, ירחם עליו האל: כלומר נפטר. המכתב הזה נכתב כבר לאחר פטירתו של אהרון בן ישועה אבן אלעמאני.</li>
</ol>
<ol>
<li>הנגיד בתקופה זו הוא שמואל בן חנניה.</li>
<li>רמז לשיטת השלטון בתקופת הנגידות. לנגיד יש 'נאיב' - ממלא מקום ונציג מטעמו בכל קהילה.</li>
</ol>
<ol>
<li>המילה 'צוואה' מחוקה במקור.</li>
</ol>
<ol>
<li>באב סדרה: הכניסה בדרך היבשה לאלכסנדריה.</li>
</ol>
                    
                        <h3>Right Margin</h3>
                    
                        <ol>
<li>סנהור: עיר שדה יבשתית קטנה ליד אלכסנדריה.</li>
</ol>
                    
                        <h3>Address</h3>
                    
                        <ol>
<li>האומן: במקור אלפַאצִד. פאצד הוא בדרך כלל מקיז דם מקצועי, אך גם כל אוּמַן אחר. ראו מילון דוזי. מאחר שכאן מדובר בכדר [=פאכ'ראני], מן הסתם הכוונה לאומן ולא למקיז דם.</li>
<li>הסופר שכתב את המכתב טעה ורשם בתחילה בטעות 'אלכאתב' [=הסופר]. אחר כך מחק ותיקן.</li>
</ol>
                    
                </div>
            
        </section>
    </body>
</html>
