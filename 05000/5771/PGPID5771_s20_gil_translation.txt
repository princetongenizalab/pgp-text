recto

אני כותב לך, אדוני, ייתן לך אלוהים אריכות ימים ויתמיד את גדולתך ואת עזרתו לך ואת שלומך ואת חסדיו לך, מהבית, בי' בניסן. שלומי טוב ואני מאושר, תודה
לאל ריבון העולמים. הגיעו מכתביך וקראתי בהם דברים משמחים על מצבך הטוב ועל שלומך, יתמידם לך אלוהים .... (תודה על)
החסד שעשית עם אבו אלעז בן אלקרירי, אל ייקח ממני אלוהים את חייך ואת תשומת לבך, הצטערתי על מה שהדאיג אותך כל כך, אל תיעדר ממני
ואל אשאר בלעדיך. שלחתי לך לפני כן מכתבים באוניות ובהם פרטים שאין צורך לחזור עליהם במכתבי זה, ועל משלוח הדברים ששלחתי לך ושהגיעו
בשלום, תודה לאל; אך לא ראיתי ממך תשובה על זאת, אקווה שאתה עסוק בדברים טובים. ועוד: בדקתי את עניין ....
ממכתבי אדוני אבו אסחק ברהון. כתבת על עניין השותפות וכתבת על עניין הזפת ופירוט הדברים. הצטערתי מאוד על עניין המשאוי אשר
בחשבונך הפרטי, ששילמת בעדו את ההוצאות. חי נפשי, התמורה במלואה תגיע אליך: אלוהים יתגדל וישתבח הוא היודע את שמחתי על כל צורך בקנייה שיהיה לך
וחטיל אותו עלי; אין לי ספק שאנשינו יודיעוך זאת בבואם. ומרוב מאמצי לסדר את ענייניך .... (הגיעו)
באוניות דינרים והמרתי אותם והשתדלתי לשלוח אותם עם אבו אלעז או מישהו אחר, ושכירות (?), אבל לא נשאר עד ליציאתם; אבל לא
נתן להם אלוהים מול בסחרם. והכיס נשאר, מפני שבבוא מכתבי אדוני אבו אסחק, נודע לי המצב לאשורו והתלבטתי איך להעביר לך נ' דינרים.
אלוהים יתגדל וישתבח יודע שאמת דברי. אחר כך כתבת במכתביך משהו שהשפיל אותי וציער אותי מאוד. הלוא כבר מכרו באטראכלס פנינים רבות, אלוהים
יגמול לבעליהן טובות; אבל אני, אם אקח דבר, יעידו לי עליו עדים שאמנם היה מגיע לי, וכבר השתנה הזמן והשתנו האנשים,
והעיקר: הכסף חשוב יותר מהרווח. הבורא יודע כמה לבי חרד באשר למה שאני שולח לאנשים, עד שמגיעים מהם מכתבים שהגיע
בשלום; וכי במה ששייך לי באופן פרטי, אצטמצם ואתרחק, ואילו כספי הבריות לוחצים על לבי ואוכלים בו. אלוהים יגן עליך וישים לך אחרית טובה
לנו ולכל ישראל. כתבתי לך מכתבים אחרים …. לפני מכתביך, על מה שמובילים לך ולי האנשים, כדי שתהיינה אצלי ידיעות על זאת,
ומה שנכנס מזה לאטראבלס לפני כן, והגיע למקום שרצית ; אלוהים ישימך במחוז השלום, וישמיעני טובות על
שלומך, אמן. ביקשתי את חסדי אלוהים יתגדל וישתבח ומכרתי את המשאוי שכתוב עליו ברהון ושמך אתה, בחסד אלוהים, במחיר ט' דינרים ורבע
הקנטאר, אבל היה בו הרבה לכלוך, לכן לא הוצאנו אותו לשוק עד עכשיו ואיננו יודעים מה הסתכם בשבילו. יחד עמו מכרתי באותו יום משאוי על שם
ישועה, מחיר של ט' דינרים וחצי ושמינית; ושילמו בעד האחר שנותר לו, מן השותפות של ברהון וישועה, מחיר של ט' דינרים ורבע. אני אשתדל
למכור אותו, ברצון האל, כי יש הרבה אנשים. עמדתי למכור את המשאוי הנותר שלך, משותפותך עם אדוני אבו אסחק
ברהון, ואת המשאוי מן השותפות שלך עם יהושע, אבל נודעו לי מפי נושא המכתבים הזה מחירי הפשתים באלכסנדריה, 

recto, right margin
דבר שטרם נשמע, שמשאוי …. מט"ו דינר לי"ג הקנטאר ובייחוד לעת בוא האוניות, והעיר ענייה .... ; ושאר דאגתי אכתוב לאדוני אבו אסחק. אקווה לקבל ממנו מכתב בקרוב, ואלוהים ייתן בלבי לעשות דברים שיהיו לטובתכם וייתן לכם אחרית טובה ויגן עליכם; .... 
 
recto, top margin
כי העמסתי ג' משואים במקום אחד וג' משואים במקום אחר; ועשה אלוהים, יתגדל וישתבח, חסד, והגיע מכתב אדוני אבו אסחק והוא כותב שהאונייה הטילה עוגן בג'רבה, ושחררו אותה אנשי ג'רבה והגיעו (המשואים), אקווה שאלוהים יזמן להם הצלחה במחיר הזה .... 
verso

ומבחינה זו השתאיתי במה שנוגע לך, ייתן לך אלוהים חיים, ייתן לך אלוהים הצלחה בחסדו ויגן עליך. ומן המחירים: החיטים ח'(?) דינרים הקפיז; השעורים
שני דינרים הקפיז; השמן: מטר וחצי בדינר; הפשתים מי' דינרים לח'; הלכה מכ' דינרים עד ט"ו הקנטאר. גרעינים, ח' דינרים הובה; הפלפל מי דינר הקנטאר.
עץ האודם מכ' דינר הקנטאר עד ט"ו דינר; הפנינים רווחיות כי הן ג' דינרים בעד ק'; אבן האודם המשובחת האמיתית היא רווחית; החרוזים ה'נצריים' רווחיים ; הכסף
מי"ב דינר עד י', (המחירים) משתנים; המשי ג' דינרים ורבע הרטל. המחירים באפריקיה: החיטים שני דינרים הקפיז; השמן .... ;
הפשתים מי"ג דינר הקנטאר עד י' דינרים; זאת לידיעתך. ונוסף הוטל ה'כמס'. אקווה שמכתב ממך אלי נמצא באונייה, ובו הוראות, ומה שיש לקנות בשבילך, ועם המחאות .... ;
הריני שולח לך את מיטב דרישות השלום המשובחות ולנתונים להשגחתך דרישות שלום. והואילה למסור דרישת שלום ממני לאדוני אבו אלבשר סלמאן אלאשקר ולאדוני הרב
והודע להם לשניהם ששני משואי התבלינים שלהם הם במחוז השלום; מה שטרחתי בהם ובכל מה שהיה ב'קארב' יגמול לי עליו אלוהים,
ממנו אבקש את הגמול. אין לי ספק שבן דודו של בן החזן יודיעם, (ויודיע) לאדוני ורבי אבו אלפצל ולאדוני אבו יוסף יעקוב; אלוהים ישימכם כולכם במחוז השלום.
סבורני שעוד לפני בוא המכתב הזה, תפלגנה האוניות, אלוהים יכתבו לשלום, ברצון האל. אם יימצא שם אדוני ורבי אבו אלפצל בעת בוא מכתבי, מסור לו דרישת שלום ממני
והודע לו את עוצם געגועי אליו; כיוצא בזה אדוני אבו יוסף יעקוב; ותודיע לו שבנו .... במחוז השלום, אלוהים יגן על כולם .... ;
תשיג לי בעד דינר דבר מאפה גדול, שיהיה עם אורז ועשה ממנו ....
 
.... אעשה זאת בשותפות ביני ובינך, וזו היתה כוונתי בקנותי, כי היתה זו קנייה מוצלחת יותר ממה שקנו אנשים אחרים, כי הם קנו ....
קניתי אותו אני בשני דינרים הקנטאר, ואם יהיה זה עסק טוב, יהיה ביני ובינך, וזאת היתה כוונתי כשקניתי; ואם חס ושלום יהיה
העסק היפוכו של דבר, לא יהיה לך חלק בו. זכור נא, אדוני, את מחירו על כל פנים. כמו כן, מחיר השרף, כי אצלנו הוא מצוי בשפע .... 

verso, address
לאדוני ורבי אבו יחיא נהוראי בן נסים נ"ע, ייתן לו אלוהים אריכות ימים ויתמיד את גדולתו ואת עזרתו לו; המודה לו, זכריא בן יעקוב נ"ע בן זכריא נ''נ אלשאמה ; פסטאט, ברצון האל ; אל .... יעזור לו אלוהים שנים רבות, ואתה שש ושמח. 