
<html>
    <head>
        <title>Transcription of Letter: T-S 10J6.2</title>
    </head>
    <body style="max-width: 860px; margin: auto">
        <h1>Transcription of Letter: T-S 10J6.2</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00010-J-00006-00002/canvas/1">
                    
                    
                    
                        <h3>recto</h3>
                    
                        <ol>
<li>
<p>כתאבי יאואלדי ואלעזיז עלי אטאל אללה בקאה ואדאם עזה ותאידה</p>
</li>
<li>
<p>וסעאדתה מן תניס ען חאל סלאמה אעלמך אן אנפצת אליך כתאבין מן אל</p>
</li>
<li>
<p>ריף וערפתך אלאכבאר ולם ידפע לי אחד מנהם שי וגאני</p>
</li>
<li>
<p>כתאבך תדכר פיה אנגז חואיגך פנצרת אנחדארי אלי תניס</p>
</li>
<li>
<p>אנגז חאגה ומא יקדר פי אלריף עלי לקמת כבז וכדאלך בתניס מא</p>
</li>
<li>
<p>נקדר עלי שי לא גאל ולא רכיס ואלנאס יאכלו [א]לכרוב ואנא יאואלדי</p>
</li>
<li>
<p>צעיף אלי גאיא תחת חאל אן צעב אללה ינצר אלי וקד אנפצת אלי פי</p>
</li>
<li>
<p>כתאבך תקול אכד לתמאם אלתובין וקד אכדהא אלתפריש</p>
</li>
<li>
<p>בתניס ו אתואב ארגישי אללה יחסן אלעאקבה וקד כאן וגהת</p>
</li>
<li>
<p>אלי תניס אלשכארתין אלדי לשיך אבי יחיה נהראי מע אלדמירי</p>
</li>
<li>
<p>ולם יוצל גיר ואחדה ואלאכרה אכדהא ואערצהא אללה אללה</p>
</li>
<li>
<p>לא תתואנא פיהא אלא תציע ולם ישת&lt;ר&gt;יהא מנה אחד לא תתואנא</p>
</li>
<li>
<p>ואכץ מני צאחב אלכראג רבאעי בעד כל שי ואנא מא נאכל</p>
</li>
<li>
<p>אלי כרוב אללה אללה לא תוכר כתאבך עני אלי תניס במא אעמל</p>
</li>
<li>
<p>וכל מן כאן לך ענדה שי תערפני לא נכרג חתא ננגז אכתר</p>
</li>
<li>
<p>חואיגי ואללך כאסד מנה בתניס כתיר ואלנאס פי חאל אן צעב</p>
</li>
<li>
<p>אללה אללה לא תוכר כתאבך קראת עליך אלסלאם ואכי אלסלאם</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>וגמיע מן פי אלדאר אלסלאם ומולאי אלשיך אבי אלחסין ברכאת</p>
</li>
<li>
<p>יכצך באלסלאם ומא בתניס מן פיה כיר ללגריב</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00006-00002/canvas/2">
                    
                    
                    
                        <h3>verso - top margin</h3>
                    
                        <ol>
<li>
<p>ותערף זכאר בן מרור אן אלצרה אוצלתהא לבראהם בן מנא</p>
</li>
<li>
<p>אלסארפי ואנא אסל ען עמאר אלעסקלאני</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>لوالدي والعزيز علي أبو الفرج نسيم بن خلفون ولده بنايا بن موسی</p>
</li>
<li>
<p>اطال الله بقاه &nbsp; &nbsp; &nbsp; &nbsp; &nbsp; &nbsp; النمغربي &nbsp; الفسطاط يصل ان شا الله عز وجل</p>
</li>
<li>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;احسين بن طاهر الفيج. علي بن سالم</p>
</li>
</ol>
                    
                </div>
            
        </section>
    </body>
</html>
