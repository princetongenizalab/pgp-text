
<html>
    <head>
        <title>Hebrew Translation of Letter: T-S 13J14.2</title>
    </head>
    <body style="max-width: 860px; margin: auto">
        <h1>Hebrew Translation of Letter: T-S 13J14.2</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section lang="he" dir="rtl">
            
                <div data-canvas="https://cudl.lib.cam.ac.uk/iiif/MS-TS-00013-J-00014-00002/canvas/1">
                    
                    
                    
                        <h3>recto</h3>
                    
                        <ol>
<li><span lang="he">אני כותב, ייתן לך אלוהים, אדוני ורבי, אריכות ימים, ויתמיד את שלומך ואת אושרך ואת חסדו לך,</span></li>
<li><span lang="he">מפסטאט, בכ"ט בתמוז; שלומי טוב, אבל אני מודאג, כך רצה בורא עולם, יתברך שמו,</span></li>
<li><span lang="he">השבח והתודה לו על כל מעשיו; (אני כותב) לאחר בוא מכתבך וקראתי בו על דבר שלומך&nbsp;</span></li>
<li><span lang="he">ושימחני הדבר. כתבת שאדוני ורבי אבו אלפצל בן פרח הגיע בשלום, תודה לאל.</span></li>
<li><span lang="he">הייתי מודאג עד מאוד בגללו, כי הלוא קשרי המשפחה הם בראש. מסור לו בטובך דרישת שלום ממני</span></li>
<li><span lang="he">וברך אותו בשמי בשלום, וכן את כל אנשינו אשר בה. לולא הייתי מודאג ולולא המצב</span></li>
<li><span lang="he">שאני נתון בו, אכן הייתי כותב מכתב לכל אחד מהם; אלא בקש מהם סליחה בשמי. כמו כן</span></li>
<li><span lang="he">שלחתי לך לפני כן מכתבים שהגיעו מן המערב בידי הרון אלחַג'אג' היהודי. הגיעו בשביל האדון</span></li>
<li><span lang="he">אבו אלפצל מכתבים, ואני אכרוך אותם במכתבי זה ותעבירם אליו בטובך, או, אם</span></li>
<li><span lang="he">אשיג את אבו סנד בן אחות החבר ר' ישועה, אמסור אותם לו ויבקש אותם</span></li>
<li><span lang="he">ממנו. ואני כבר מצפה ל(ימים) הנוראים, שיחזור. אבקש מאלוהים שייתן פיצוי בקרוב, משאוי&nbsp;</span></li>
<li><span lang="he">התבלינים (ששלחתי לך) אשתקד, אינני יודע אם החזרת אותו (באוניית) אבן דַיְסוּר, הודע לי את הדבר.</span></li>
<li><span lang="he">כמו כן המשאוי אשר בו האמלג שבשותפות, מן השנה הזאת, הודע לי לאן שלחת אותו.</span></li>
<li><span lang="he">כתבת אילו אוניות עברו ואילו התעכבו. אבקש מאלוהים שיהיה שלום לכולן, ברחמיו.</span></li>
<li><span lang="he">רצוני כי תודיעני מה החדשות המתקבלות אצלכם (בדרך הים), כי אני מודאג. כתבת שאם לא תוכל לשלוח</span></li>
<li><span lang="he">מכתב (בים), תשתדל לשלוח את המכתבים ביבשה ; אשר לי, אינני יודע אם</span></li>
<li><span lang="he">יצא איזה מכתב שלי (בים) או לא; ורצוני, אפוא, כי, אם יזדמן לך מישהו לשלוח עמו מכתב ביבשה, תשאל על</span></li>
<li><span lang="he">מכתבי אצל מי הם, ותשלח אותם ביחד עם מכתביך, בטובך. אשר למה שביקשתי ממך בעניין&nbsp;</span></li>
<li><span lang="he">הברזל אשר בינינו, בחבילה אשר (באוניית) אלחמדאני, כתוב למישהו שימכור את כולו</span></li>
<li><span lang="he">ויחזיר את התמורה כפי שהיא; אני לא כתבתי על זאת לאיש במכתבי. את החבילה פתחתי&nbsp;</span></li>
<li><span lang="he">ופרסתי את הצמר עוד לפני בוא מכתבך. אני אוציא לשוק את האריגים ה'סוסיים' אחרי הימים&nbsp;</span></li>
<li><span lang="he">הנוראים ואת היריעות ואת כל מה שכתבת. העיר, אדוני, כולה בשפל,</span></li>
<li><span lang="he">אין מוכרים ואין קונים, ואיש אינו מוציא דרהם. הבריות, כולם עיניהם נשואות לנילוס; אלוהים&nbsp;</span></li>
<li><span lang="he">יביא אותו ברחמיו. השרף שווה ל' דינר בעד ק' מן. אקווה שאתה תגמור</span></li>
<li><span lang="he">את עניין הברקלו עץ אודם שמהביזנטים. מחירי התבלינים הם כפי שהיו בצאתך. אשר לאישור</span></li>
<li><span lang="he">על שהייתך, עניינו יסתדר ברצון האל, כי מוסא יצא בקרוב והוא יסלק לך.</span></li>
<li><span lang="he">דיברתי עם הבגדאדי בעניין מי הקמפור, ואמר לי: תקנה בח' דינרים (במחיר) י'</span></li>
</ol>
                    
                        <h3>recto, right margin</h3>
                    
                        <ol>
<li><span lang="he">בעד דינר.</span></li>
<li><span lang="he">אשר לכספית, הלוא ככל אשר</span></li>
<li><span lang="he">ייקח בעליה;</span></li>
<li><span lang="he">הודיעני אפוא מה דעתך.</span></li>
<li><span lang="he">אשר לזפת הים, אם יזדמן</span></li>
<li><span lang="he">מישהו הבא, שלח אותו בטובך.</span></li>
<li><span lang="he">הריני שולח לך את מיטב דרישות השלום,</span></li>
<li><span lang="he">ולאדוני אבו עמראן,</span></li>
<li><span lang="he">אם הוא שם, מסור לו</span></li>
<li><span lang="he">דרישות שלום ממני והודע לו</span></li>
<li><span lang="he">מה רבה דאגתי</span></li>
<li><span lang="he">וכי אני לא</span></li>
<li><span lang="he">הפסקתי לכתוב לו</span></li>
<li><span lang="he">בזמן הזה, וכי אחרי (מכתב) זה</span></li>
<li><span lang="he">יקבל ממני מכתב.</span></li>
<li><span lang="he">שלחתי לו בידי</span></li>
<li><span lang="he">הרון אלזג'אג' ובנו</span></li>
<li><span lang="he">ק' כדים שעלו&hellip;</span></li>
<li><span lang="he">הובלה כ"ב&hellip;</span></li>
<li><span lang="he">הודע בטובך</span></li>
<li><span lang="he">&hellip;ואדוננו</span></li>
<li><span lang="he">הרב שולח (לאנשינו)</span></li>
<li><span lang="he">כולם מיטב</span></li>
<li><span lang="he">דרישות השלום.</span></li>
<li><span lang="he">מסתפק אני&nbsp;</span></li>
<li><span lang="he">באלוהים&nbsp;</span></li>
<li><span lang="he">לבדו</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00014-00002/canvas/2">
                    
                    
                    
                        <h3>verso</h3>
                    
                        <ol>
<li><span lang="he">לאדוני אבו אלפרג' ר' ישועה בן שמואל&nbsp;</span></li>
<li><span lang="he">נ"ע,&nbsp;</span></li>
<li><span lang="he">ייתן לו אלוהים אריכות ימים ויתמיד את שלומו; המודה לו, נהוראי בן נסים.</span></li>
</ol>
                    
                </div>
            
        </section>
    </body>
</html>
