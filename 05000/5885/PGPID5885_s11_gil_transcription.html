
<html>
    <head>
        <title>Transcription of Letter: T-S 13J14.2</title>
    </head>
    <body style="max-width: 860px; margin: auto">
        <h1>Transcription of Letter: T-S 13J14.2</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00013-J-00014-00002/canvas/1">
                    
                    
                    
                        <h3>recto</h3>
                    
                        <ol>
<li><span lang="he">[כ]תאבי אטאל אללה בקא מולאי אלשיך ואדאם סלאמתה וסעאדתה ונעמתה&nbsp;</span></li>
<li><span lang="he">מן מצר סלך תמוז ואלחאל סלאמה ושג'ל קלב כמא שא בורא עולם יתברך שמו&nbsp;</span></li>
<li><span lang="he">אלחמד ואלשכר לה על כל מעשיו בעד וצול כתאבה ווקפת מנה עלי סלאמתה&nbsp;</span></li>
<li><span lang="he">וסרני ד'לך ד'כר וצול מולאי אלשיך אבו אלפצ'ל בן פרח סאלמא וללה אלחמד ולקד&nbsp;</span></li>
<li><span lang="he">כאן עלי קלבי מנה אמר עטים וחפט' אלאצול אולא פתתפצ'ל תכצה סלאמי&nbsp;</span></li>
<li><span lang="he">ותהניה עני באלסלאמה וגמיע אצחאבנא אלד'י פיה ולולא שג'ל קלבי ומא&nbsp;</span></li>
<li><span lang="he">אנה פיה לכנת אכתב לכל ואחד מנהם כתאב לכנה תעתד'ר לי ענדהם וכד'לך&nbsp;</span></li>
<li><span lang="he">כנת אנפד'ת אליך כתב וצלת מן אלג'רב צחבה הרון אלזגאג אליהודי ווצלת ללשיך&nbsp;</span></li>
<li><span lang="he">אבי אלפצ'ל כתב ואנא אגעלהא טי כתאבי הד'א תוצלהא אליה מתפצ'לא או אן&nbsp;</span></li>
<li><span lang="he">לחקת אבו סעד בן אכ'ת אלחבר ר' ישועה אנא אדפעה אליה יטלבה&nbsp;</span></li>
<li><span lang="he">מנה וקד כנת אטמע באלתקול אנה ירגע אסל אללה אלכ'לף קריב ואלעדל&nbsp;</span></li>
<li><span lang="he">אלסקט אלדי עאם אול מא אעלם אן כנת רדתה פי אבן דיסור תערפני ד'לך</span></li>
<li><span lang="he">וכד'לך אלעדל אלדי פיה אלהלילג אלכ'לטה מן הד'ה אלסנה אערפני אין חמלתה</span></li>
<li><span lang="he">ד'כרת מן עדא מן אלמראכב ומן בקי אסל אללה יסמעני סלאמה אלגמיע ברחמתה&nbsp;</span></li>
<li><span lang="he">ואחב תערפני מא יעדא ענדכם מן אלאכ'באר פקלבי משגול ד'כרת אן לם יעדי</span></li>
<li><span lang="he">לך כתאב תחרץ פי תוגיה אלכתב פי אלבר ואמא אנא פמא [אדרי אן] כאן</span></li>
<li><span lang="he">עדא לי כתאב או לא פאחב אד'א אתפק מע מן תוגה כתאב פי אלבר תסאל ען</span></li>
<li><span lang="he">כתבי ענד מן הי ותנפד'הא צחבה כתבך מתפצ'ל ואלד'י סאלתך פיה פי חדית</span></li>
<li><span lang="he">אלב'ר'ז'ל אלד'י ביננא פי אלרזמה אלד'י פי אלחמדאני תכתב למן יביע גמיע[ה&nbsp;</span></li>
<li><span lang="he">ויעיד אלתמן כמא הו פאני לם אד'כרה לאחד פי כתבי אלנטא פתחתה</span></li>
<li><span lang="he">ונשרת אלצוף מן קבל יגי כתאבך ואנא אערץ' אלסוסיאת בעד אלאיאם אל</span></li>
<li><span lang="he">הקאל ואלפראך' וגמיע מא ד'כרתה ואלבלד יאמולאי ואקף במרה</span></li>
<li><span lang="he">לא ביע ולא שרא ולא יכ'רג אחד דרהם ועינין אלנאס כלהם ללגיל אללה&nbsp;</span></li>
<li><span lang="he">יאתי בה ברחמתה ואלמצטכי יסוי ל' דינ' אלק' מן וארגו אנך תנגז</span></li>
<li><span lang="he">אלברקלו אלבקם מן אלרום ואסעאר אלאסקאט כמא תרכתהא ואלרקעה</span></li>
<li><span lang="he">בקעודך תתכ'לץ מנהא אן שא אללה לאן מוסי יכרג קריב ותסתופי מנה</span></li>
<li><span lang="he">כ'אטבת אלבגדאדי פי אל//מא\\ כאפור פקאל לי תשתרי בח' דנ'א' אלי'</span></li>
</ol>
                    
                        <h3>recto, right margin</h3>
                    
                        <ol>
<li><span lang="he">באלדינ'&nbsp;</span></li>
<li><span lang="he">ואמא זיבק פמא&nbsp;</span></li>
<li><span lang="he">יאכ'ד' צאחבה&nbsp;</span></li>
<li><span lang="he">פתעלמני ראיך&nbsp;</span></li>
<li><span lang="he">ואלקפאר אד'א אתפק&nbsp;</span></li>
<li><span lang="he">מן יגי תתפצ'ל באנפאדה&nbsp;</span></li>
<li><span lang="he">קראת עליך אתם אלסלם&nbsp;</span></li>
<li><span lang="he">ומולאי אבו עמראן&nbsp;</span></li>
<li><span lang="he">אן כאן חאצ'ר תכצה&nbsp;</span></li>
<li><span lang="he">סלאמי ותעלמה&nbsp;</span></li>
<li><span lang="he">מא אנא עליה מן שג'ל&nbsp;</span></li>
<li><span lang="he">אלקלב ואנא מא כנת&nbsp;</span></li>
<li><span lang="he">אתרך מכאתבתה</span></li>
<li><span lang="he">אלסעה ובעד הד'א</span></li>
<li><span lang="he">יצל אליה כתאבי וקד</span></li>
<li><span lang="he">אנפד'ת אליה צחבה</span></li>
<li><span lang="he">הרון אלזגאג ואבנה&nbsp;</span></li>
<li><span lang="he">ק' גרה תמנהא [</span></li>
<li><span lang="he">חמולה כ''ב [&nbsp;</span></li>
<li><span lang="he">תתפצ'ל תער[ף&nbsp;</span></li>
<li><span lang="he">] וסידנא&nbsp;</span></li>
<li><span lang="he">אלרב ר[&nbsp;</span></li>
<li><span lang="he">גמיעא אפעל&nbsp;</span></li>
<li><span lang="he">אלסלם&nbsp;</span></li>
<li><span lang="he">וחסבי&nbsp;</span></li>
<li><span lang="he">אללה</span></li>
<li><span lang="he">וחדה </span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00014-00002/canvas/2">
                    
                    
                    
                        <h3>verso</h3>
                    
                        <ol>
<li><span lang="he">מולאי אבו אלפרג ר ישועה בן שמואל &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; שאכרה נהראי בן נסים&nbsp;&nbsp;</span></li>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;נ''ע&nbsp;</span></li>
<li><span lang="he">אטאל אללה בקאה ואדאם סלאמתה </span></li>
</ol>
                    
                </div>
            
        </section>
    </body>
</html>
