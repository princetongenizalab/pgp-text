recto

אני כותב, ייתן לך אלוהים, אדוני ורבי, אריכות ימים, ויתמיד את שלומך ואת אושרך ואת חסדו לך,
מפסטאט, בכ"ט בתמוז; שלומי טוב, אבל אני מודאג, כך רצה בורא עולם, יתברך שמו,
השבח והתודה לו על כל מעשיו; (אני כותב) לאחר בוא מכתבך וקראתי בו על דבר שלומך 
ושימחני הדבר. כתבת שאדוני ורבי אבו אלפצל בן פרח הגיע בשלום, תודה לאל.
הייתי מודאג עד מאוד בגללו, כי הלוא קשרי המשפחה הם בראש. מסור לו בטובך דרישת שלום ממני
וברך אותו בשמי בשלום, וכן את כל אנשינו אשר בה. לולא הייתי מודאג ולולא המצב
שאני נתון בו, אכן הייתי כותב מכתב לכל אחד מהם; אלא בקש מהם סליחה בשמי. כמו כן
שלחתי לך לפני כן מכתבים שהגיעו מן המערב בידי הרון אלחַג'אג' היהודי. הגיעו בשביל האדון
אבו אלפצל מכתבים, ואני אכרוך אותם במכתבי זה ותעבירם אליו בטובך, או, אם
אשיג את אבו סנד בן אחות החבר ר' ישועה, אמסור אותם לו ויבקש אותם
ממנו. ואני כבר מצפה ל(ימים) הנוראים, שיחזור. אבקש מאלוהים שייתן פיצוי בקרוב, משאוי 
התבלינים (ששלחתי לך) אשתקד, אינני יודע אם החזרת אותו (באוניית) אבן דַיְסוּר, הודע לי את הדבר.
כמו כן המשאוי אשר בו האמלג שבשותפות, מן השנה הזאת, הודע לי לאן שלחת אותו.
כתבת אילו אוניות עברו ואילו התעכבו. אבקש מאלוהים שיהיה שלום לכולן, ברחמיו.
רצוני כי תודיעני מה החדשות המתקבלות אצלכם (בדרך הים), כי אני מודאג. כתבת שאם לא תוכל לשלוח
מכתב (בים), תשתדל לשלוח את המכתבים ביבשה ; אשר לי, אינני יודע אם
יצא איזה מכתב שלי (בים) או לא; ורצוני, אפוא, כי, אם יזדמן לך מישהו לשלוח עמו מכתב ביבשה, תשאל על
מכתבי אצל מי הם, ותשלח אותם ביחד עם מכתביך, בטובך. אשר למה שביקשתי ממך בעניין 
הברזל אשר בינינו, בחבילה אשר (באוניית) אלחמדאני, כתוב למישהו שימכור את כולו
ויחזיר את התמורה כפי שהיא; אני לא כתבתי על זאת לאיש במכתבי. את החבילה פתחתי 
ופרסתי את הצמר עוד לפני בוא מכתבך. אני אוציא לשוק את האריגים ה'סוסיים' אחרי הימים 
הנוראים ואת היריעות ואת כל מה שכתבת. העיר, אדוני, כולה בשפל,
אין מוכרים ואין קונים, ואיש אינו מוציא דרהם. הבריות, כולם עיניהם נשואות לנילוס; אלוהים 
יביא אותו ברחמיו. השרף שווה ל' דינר בעד ק' מן. אקווה שאתה תגמור
את עניין הברקלו עץ אודם שמהביזנטים. מחירי התבלינים הם כפי שהיו בצאתך. אשר לאישור
על שהייתך, עניינו יסתדר ברצון האל, כי מוסא יצא בקרוב והוא יסלק לך.
דיברתי עם הבגדאדי בעניין מי הקמפור, ואמר לי: תקנה בח' דינרים (במחיר) י'

recto, right margin

בעד דינר.
אשר לכספית, הלוא ככל אשר
ייקח בעליה;
הודיעני אפוא מה דעתך.
אשר לזפת הים, אם יזדמן
מישהו הבא, שלח אותו בטובך.
הריני שולח לך את מיטב דרישות השלום,
ולאדוני אבו עמראן,
אם הוא שם, מסור לו
דרישות שלום ממני והודע לו
מה רבה דאגתי
וכי אני לא
הפסקתי לכתוב לו
בזמן הזה, וכי אחרי (מכתב) זה
יקבל ממני מכתב.
שלחתי לו בידי
הרון אלזג'אג' ובנו
ק' כדים שעלו…
הובלה כ"ב…
הודע בטובך
…ואדוננו
הרב שולח (לאנשינו)
כולם מיטב
דרישות השלום.
מסתפק אני 
באלוהים 
לבדו

verso

לאדוני אבו אלפרג' ר' ישועה בן שמואל 
נ"ע, 
ייתן לו אלוהים אריכות ימים ויתמיד את שלומו; המודה לו, נהוראי בן נסים.
