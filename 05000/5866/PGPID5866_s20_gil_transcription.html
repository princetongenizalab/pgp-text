
<html>
    <head>
        <title>Transcription of Letter: T-S 12.424</title>
    </head>
    <body style="max-width: 860px; margin: auto">
        <h1>Transcription of Letter: T-S 12.424</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Universiṭat Tel Aviv, Miśrad ha-biṭaḥon, ha-Hotsaʼah le-or, 1997), vol. 4.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00012-00424/canvas/1">
                    
                    
                    
                        <h3>recto</h3>
                    
                        <ol>
<li>
<p>[&nbsp; &nbsp; ]אה אלדי תריד עלמה סלמך אללה אן וצל כתאבך</p>
</li>
<li>
<p>יאמולאי ואנת תדכר פיה אן אשתרית גמיע חואיגנא</p>
</li>
<li>
<p>ולם יבק מנהם שי וקד אשכית אן מא כאן יקבצוהם</p>
</li>
<li>
<p>אולאד בן מטרוח ואנעאקו עלינא כתיר וקד אסתבטנא</p>
</li>
<li>
<p>אצחאבנא אלקראיין עסי יגי מעהם כברהם ומא</p>
</li>
<li>
<p>עלמונא שי וקד ותק האדה אלאחרף אוצקנא ולם יכן</p>
</li>
<li>
<p>לנא פוק אלבר חאגה גיר אלא לעל[ו]ש ולמא אן בטאו עלי אל</p>
</li>
<li>
<p>חואיג וכברהם אחתגת אלי סיידי אבן זכריה יחיי בן</p>
</li>
<li>
<p>זרארה אלדי גבתה אלא ענדך וקלת לה אדפע לה אלכ דינ</p>
</li>
<li>
<p>ואסעה יאמולאי הו מסאפר ולא בקי לנא עאקה גיר</p>
</li>
<li>
<p>[&nbsp; &nbsp; &nbsp; ] אנא נסאפרו ויום אן יצל אלא ענדך נחב אנך</p>
</li>
<li>
<p>תדפע לה גמיע חואיגנא מא כלת מן בקיה אל</p>
</li>
<li>
<p>דהב ולא תבקי לנא חאגה אלי אלדי אוצינאך פי אלכתכ</p>
</li>
<li>
<p>ולא [כנת] אשתרית וערפנא מביוע אלדהב גמיעה</p>
</li>
<li>
<p>וגמיע שרח הדא פי נסכה גירך אלמוצא ונחב יא</p>
</li>
<li>
<p>מולאי אן תתפצל יום אן יצל אנך תשתרי לי איצי</p>
</li>
<li>
<p>האד לולו כביר וגיד טייב מן י דנאניר אלהאד אלי ט</p>
</li>
<li>
<p>ו&gt; האד ביו דנ אלהאד אלי טו ו&gt; אלהאד יום אן יצל</p>
</li>
<li>
<p>ואיצי ה אמנאן קסב קרונפל וי ארטאל חריר משתות</p>
</li>
<li>
<p>וי נצפיאת בי אלדנא אלי אלא יא אלי וציר יום אן יצל ולא</p>
</li>
<li>
<p>תכליה יבקא סאעה אן ואחדה ויכון מא בקי לנא עאקה</p>
</li>
<li>
<p>גיר ספרנא ולא תחתאג וצאיה וגירך יחתאג אל</p>
</li>
<li>
<p>וצאיה וקד ילזמנא חק מא נוגהה קדר ג דנא מצריה</p>
</li>
<li>
<p>וגמיע מא יגי בידה יגי עליה אלתקצים ואתק אלשיך</p>
</li>
<li>
<p>אבו זכרי ולא תאכר לי בעדה חאגה ולא מא יסוא</p>
</li>
<li>
<p>דאלך לא תכליה וכוד לי איצי הולא ווגה אלגמיע בידה</p>
</li>
<li>
<p>מא גיר אלדהב וגהה ביד אלחאג עלי אלצקלי או ביד</p>
</li>
<li>
<p>אלחאג עביד מן כל בד ואעלמני כל חאגה ותמנהא</p>
</li>
<li>
<p>ולא תכליה יקעד תם סאעא אן ואחדה ואש מא כאן</p>
</li>
<li>
<p>ענדך ווגהה מעה והו מעה רקעה אגל זכא יכרג</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00424/canvas/2">
                    
                    
                    
                        <h3>verso</h3>
                    
                        <ol>
<li>
<p>[ ] אנה מא יסוא [&nbsp; &nbsp; &nbsp; &nbsp; ] אכדוה ענך כרא אלצבר</p>
</li>
<li>
<p>וגמיע מא ילזמה הו וגמיע מא תוגה ואן כאן ללמולא</p>
</li>
<li>
<p>חאגה ישרפנא בקצאהא ואדפע לה מקדאר מא אשתריה</p>
</li>
<li>
<p>נסכה //או// אלרקעה אלתי הי מכתובה ענדה ערבי ועבראני</p>
</li>
<li>
<p>אדפע וערפנא בגמיע אלמשתרא פי אלנסכה וגמיע אל</p>
</li>
<li>
<p>תכרג ענא ולא תכלי בעדה חאגה גיי אלדהב ולא</p>
</li>
<li>
<p>תכליה יקעד סאעא אן ואחדה אן נחן מסאפרין מן</p>
</li>
<li>
<p>כל בד ויום אן יצל אן שא אללה אחתרז פי כרוגה ואן כאן</p>
</li>
<li>
<p>מא בקי לה באש [ש] יסדר וצול עסי יכרג לה אחד</p>
</li>
<li>
<p>מעאכפיך ולא תאכרה סאעא אן ואחדה ואקל מן</p>
</li>
<li>
<p>האדה אלא מתלך כפאיה ואפצל סלאם עליך וכל</p>
</li>
<li>
<p>מן תשמלה ענאיתך אלסלאם ועמי כלפון יבלגך</p>
</li>
<li>
<p>אלסלאם והו יקול לך בקיה אלדהב מן אסרע מן</p>
</li>
<li>
<p>הולא אלג אלחאג עביד או בן מטרוח אבו אלפצל או</p>
</li>
<li>
<p>מע אלחאג עלי אלצקלי ולא תכליה באנך אכדתה</p>
</li>
<li>
<p>בעד אלחאג עביד וערפנא בקיה אלחסאב כמא יגב</p>
</li>
<li>
<p>ואקל מן האדה אלא מתלך כפאיה ואלסלאם ושלום רב</p>
</li>
<li>
<p>וישע יקרב וג צרר איצי עקיק ענבי מכבדא</p>
</li>
<li>
<p>ולא תאכרהם סאעה אן ואחדה גירך יאמולאי אל</p>
</li>
<li>
<p>מוצא ושלום רב וישע יקרב</p>
</li>
</ol>
                    
                </div>
            
        </section>
    </body>
</html>
