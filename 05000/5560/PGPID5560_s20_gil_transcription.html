
<html>
    <head>
        <title>Transcription of Letter: AIU VII.E.15</title>
    </head>
    <body style="max-width: 860px; margin: auto">
        <h1>Transcription of Letter: AIU VII.E.15</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Universiṭat Tel Aviv, Miśrad ha-biṭaḥon, ha-Hotsaʼah le-or, 1997), vol. 4.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/5560/iiif/canvas/1/">
                    
                    
                    
                        <h3>Recto</h3>
                    
                        <ol>
<li>
<p>בש כתאבי יאשיכי וסידי אטאל אללה בקאך ואדאם עזך מן מצר יום אלגמעה</p>
</li>
<li>
<p>לכמס כלון מן כסליו ען סלאמה וקד [ ] אלפרג תקדם</p>
</li>
<li>
<p>כתאבי אליך [מע] אלמוסם אלדי ארגו וצולה אליך אן [שא אללה] ו[וצל]נא כתאב [</p>
</li>
<li>
<p>[ ] אלדי כאן [ ] אלדי כאן</p>
</li>
<li>
<p>לי מע אבן אלמחארה ואכתר [מ]א עליה כבר אלחמל ואלעדל לאבו יוסף יעקוב אבן</p>
</li>
<li>
<p>יכבר ואנת אידך אללה תעלם אן עין אלתאגר מתטאלעה אלא רגוע רחלה ס[אלם]</p>
</li>
<li>
<p>ונאקץ וליס גמי ברחלי כגמי ברחל גירי לאן לחקני מן צאחבה לואזם עצים</p>
</li>
<li>
<p>וקד תקדם כתאבי אליך אידך אללה אן תדפע אלרחל אלדי לאבי יוסף יעקוב בן יכבר</p>
</li>
<li>
<p>ותדפע [ ] פי גמלה מאלי [ ] ואן ועוד באללה ולם</p>
</li>
<li>
<p>יתפק תוגיהה פי אלבר פתתפצל ותעמל עלי שרי זית וסמעת אן //כאן// סערה צאלח ואן כאנת</p>
</li>
<li>
<p>אלשקה צאלחה פתשתרי אלגיד אגוד מא יצאב פי אלבלד ואנת תעלם יאסידי לו קדרת</p>
</li>
<li>
<p>אן נגעל לצאחב הדא אלרחל בדל דרהם דינ לכנת פארח בה לאנה [ ] גאהה&nbsp;</p>
</li>
<li>
<p>וגאהי ופי אקל מן הדא אלתאכיד למתלך כפאיה וקד וצלת אליה כתבך ודכרת לי&nbsp;</p>
</li>
<li>
<p>אנך תוגה אליה כתב מסאיל פלם תצל פלו וצלת לכנת נוגההא פי אסרע וקת לאן</p>
</li>
<li>
<p>אלשיך אבו אלפרג סלמה אללה משתהי לקצא חואיגך ענד מא אדקפתה עלא כתבך&nbsp;</p>
</li>
<li>
<p>מן חסן דינך ומעאמלתך ואלדי וגהתה אלא סידנא אלרב נר קד אוצלתה אליה&nbsp;</p>
</li>
<li>
<p>ואמא אלעשרין דין אלדי דכרת פלם תצל אלא אלאן וגאבי כתאב אלצבי אבן</p>
</li>
<li>
<p>אכתי ודכר פיה אן טלב מנך שי תזודה בה חתי יגי פי אלמראכב פלם ת[פעל]&nbsp;</p>
</li>
<li>
<p>וכנת דכרת לך באן תזודה חתי יצל אליה ואן תחאס[ב] אכתי אן לם יצל אליך&nbsp;</p>
</li>
<li>
<p>אלכתאב וקד דכר לי אנה בינידין צהרך וליס אחתאג אן בוציך עליה</p>
</li>
<li>
<p>וקד גאבי כתאבך באן תעמל עלי ביע אלכתאן ותשתרי לי בתמבה זית</p>
</li>
<li>
<p>אן כאן צאלח פלא תפרט פי דלך אן שאללה וכץ נפסך אלשריפה אלסלאם</p>
</li>
<li>
<p>ופתיאבך סלמהם אללה אלסלאם וגמיע מן תשמלה ענאיתך אפעל אלסלאם</p>
</li>
<li>
<p>ואבו יוסף יעקוב בן יכבר יקריך אפצל אלסלאם ויערפך אנה כתב</p>
</li>
<li>
<p>אליך כתב מן סקליה ולם ירא להא גדאב וקד שק עליה גאיה מא</p>
</li>
<li>
<p>יכון ואחב ענך אן לא תקטע עגה כתבך בכברך וחאגאתך</p>
</li>
<li>
<p>[ ] ותקרא עלא אלאבראט אבן א[כ]תי אלסלאם ולם נקדר בכתב אליך</p>
</li>
<li>
<p>כתאב בכטי לאני מן אתר עלה וקד תפצל אללה עליה באלעאפיה</p>
</li>
<li>
<p>ואנא אן שא אללה נעמל עלא אלמגי פי אול אלזמאן יעקב שלום</p>
</li>
</ol>
                    
                </div>
            
                <div data-canvas="https://geniza.princeton.edu/documents/5560/iiif/canvas/2/">
                    
                    
                    
                        <h3>Verso</h3>
                    
                        <ol>
<li>
<p>[ ] ושיכי וסידי [אטאל] אללה בקאה מן [ ] אבן לב[רא]ט</p>
</li>
<li>
<p>ע[זר]א [ ב]ן אסחק אללה וללה וח[אפט]ה אלמהדייה אן שא אללה</p>
</li>
</ol>
                    
                </div>
            
        </section>
    </body>
</html>
