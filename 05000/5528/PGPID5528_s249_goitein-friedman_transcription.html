
<html>
    <head>
        <title>Transcription of Letter: T-S 13J7.27</title>
    </head>
    <body style="max-width: 860px; margin: auto">
        <h1>Transcription of Letter: T-S 13J7.27</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India Traders of the Middle Ages: Documents from the Cairo Geniza</em></a> (Leiden and Boston: Brill, 2008), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00007-00027/canvas/1">
                    
                    
                    
                        <ol>
<li>בשמ רחמ</li>
<li>כי ייו יהיה בכסליך ושמר רגלך מלכד. יוי</li>
<li>שמרך יוי צלך על יד ימיניך. יוי ישמרך</li>
<li>מכל רע ישמר את נפשך. ישמר צאתך</li>
<li>ובאך מעתה ועד עולם. יומם השמש לא</li>
<li>יככה וירח בלילה. שלום רב לאוהבי תורתיך</li>
<li>ואין למו מכשול ליקר אדוני ואור עיני וענק</li>
<li>גרוני מר ור אברהם בן כגק ר פרחיה בן יגו נע</li>
<li>וקד יא מולאי וצל אלקליל אלפלפל והו בהאר ורבע</li>
<li>גיר ד ארטאל באלכביר וצאר עבדה אלי קבץ</li>
<li>דאלך ואסתופאה וכדאלך איצא קבץ אלשיך כלף</li>
<li>רחלה ודכר מולאי אן הדא אלפלפל אלדי הו</li>
<li>בהאר ורבע גיר ד ארטאל באקי חסאב עבדה</li>
<li>גמיעה מן אלהיל ואלביץ וגירה פאחסן אללה</li>
<li>גזאה ותולאה ולא עדמת תפצלה אבדא</li>
<li>ודכר מולאי ען מבשר אכוה ולם יצל פי</li>
<li>הדה אלמדה כלהא ולא ראית למולאי כתאב</li>
<li>מן מצר פלו אצבת למולאי כתאב כאן</li>
<li>עבדה ינפד לה דאלך ואמא אכבאר דיאר</li>
<li>מצר פמולאי סמעהא מן אלתגאר אלואצלין</li>
<li>אליה אן שאללה כצצת חצרתה אלעאליה באפצל</li>
<li>אלסלאם אלגזיל וגמיע מן יחוטה ענאיתה</li>
<li>מכצוצין באתם אלסלאם אלגזיל ושלום רב ישע קרוב</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00007-00027/canvas/2">
                    
                    
                    
                        <h3>Verso, address</h3>
                    
                        <ol>
<li>לכבוד גק מר ור אברהם בן&nbsp;</li>
<li>כגק רב פרחיה בן יגו תמכ</li>
</ol>
                    
                        <h3>Verso, return address</h3>
                    
                        <ol>
<li>מבקר נעמך</li>
<li>יוסף בן אברהם נע</li>
</ol>
                    
                </div>
            
        </section>
    </body>
</html>
