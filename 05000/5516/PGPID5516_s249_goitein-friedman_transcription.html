
<html>
    <head>
        <title>Transcription of Letter: T-S 10J14.16</title>
    </head>
    <body style="max-width: 860px; margin: auto">
        <h1>Transcription of Letter: T-S 10J14.16</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India traders of the middle ages : documents from the Cairo Geniza : India book</em></a> (Leiden and Boston: Brill, 2008), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00014-00016/canvas/1">
                    
                    
                    
                        <h3>III, 47</h3>
                    
                        <ol>
<li>אלי אכי אל עזיז עלי אטאל אללה בקאה וצאנה ווקאה ומן</li>
<li>חסן אל תופיק לא אכלאה וכאן לה ולי ונאצר וחאפט</li>
<li>פי גמיע אמורה וכפאה במא יהמה וצד ענה מא</li>
<li>יגֹמה אעלמך אחייך אללה אן קד וצלני כתאבך אל</li>
<li>עזיז יום ד' ועשרין מן תמוז ואנת תלומני פיה בסבב</li>
<li>אל כתוב אלדי לם נרוד עלייך גואבהם יא אכי מא</li>
<li>בעתת לך זוג כתב משרוחה באחואלי ומא גרי</li>
<li>עליי וכאן דלך לכייר בי לאן אל מראכב לם תעדי</li>
<li>ואל מרכב אלדי אנחדרנא מנה מרצי פי אלכנאיס</li>
<li>ועלי איש יאכי תוגע קלבי ותזידני שגל סר בקולך</li>
<li>לי תתהון ביי סאעת אן סמעת הדה אלכלמה</li>
<li>כאד אן תכרג רוחי וחק הדה אלאחרוף מא געלני</li>
<li>וכרת כתבי ענך אלא שפקא עלי קלבך וקולך</li>
<li>ען תוגיה אלכתב עלי יד אלשיך אבי נצר אני מא</li>
<li>אקדר אגיז אלי אל מרבעה (!) אל עטארין אכאף מן</li>
<li>אל דיואן ואמא אל חשאר אכדו ג תעשר דרהם</li>
<li>ואנא עינד רגולא יהודי תעארפת //בה// בעד מדה</li>
<li>י איים לנזולי מן אל מרכב לאני יום אן נזלת עמלת</li>
<li>עינד ישמעאל כמא ערף אני יהודי מא תרכני אעמל</li>
<li>עינדה רגעת עינד דלך אליהודי פי דאר בלסק אל</li>
<li>אל כניסיה (!) אעמל עלי אלנול מא יעוזני כל יום</li>
<li>בֹ &lt;ד&gt;רהם (!) ונצף וכמלת אל ג תעשר דרהם ואמא אמר</li>
</ol>
<p>[עמוד ב:]</p>
<ol>
<li>אל לך מא פי אל בלד מן יביע ולא ישתרי וקד גא מרכב</li>
<li>מן דאניה פיה סאיר אלבצאיע מן חריר וזיבק וקסדיר</li>
<li>אקול עסי לקדאם ינבע (!) אתרכה עינד אל שיך אבינצר</li>
<li>ואגֹי אן שא אללה מע אבן ברוך ואבן שברוט כונת</li>
<li>תעלמני בחאגה אן תצלח לך אשתריהא לך ומא [[שח…]]</li>
<li>שרחת לי אחואלך ותרכתני מ//ע//לק אלקלב מן אחואלך</li>
<li>ועסי כתאב משרוח ושלומך ירבה ויגדל לעד אמן נצח</li>
<li>סלה ושלום יוסיפו לך נכתאב זה הכתאב יום שבעה</li>
<li>ועשרים לירח תמוז ישע יקרב</li>
</ol>
                    
                        <h3>AFTER A SPACE OF ABOUT SEVEN LINES:</h3>
                    
                        <ol>
<li>יצל האדא אלכתאב אלי אל עטאר בר כבוד</li>
<li>מצר חמאהא אללה אלי מארי ורבי אברהם</li>
<li>דכאן אלשיך אבי אלפכר ילה נֹעֹ והחיים והשלום יהיה (!) לו</li>
</ol>
<p>אמן</p>
                    
                        <h3>WRITTEN UPSIDE DOWN:</h3>
                    
                        <ol>
<li>יצל אל כתאב אלי אכי אל עזיז אכיה אלשאיק</li>
<li>עלי אטאל אללה בקאה אליה משה ישע</li>
<li>פרחיה בר כבוד אבא יקרב אמ[ן]</li>
<li>מארי יוסף ילה בר פרחיה נֹעֹ</li>
</ol>
                    
                        <h3>CONTINUATION IN THE MARGINS OF PAGE ONE:</h3>
                    
                        <p>(1) וכוץ נפסך (2) אל שריפה באפצל (3) אל סלאם וכל (4) מן תשמלה (5) עינאיתך (6) אפצל אל סלאם (7) וברוש ובתחלה (8) שני האחים (9) היקארים (10) הם וחמודיהם (11) אלי ישראל יברכם (12) ישמרים (13) ינצרים יקי//י//ם (14) בהם תחת (15) אבותיך יהיו (16) בניך אכצהם (17) באפצל</p>
                    
                        <h3>TOP OF PAGE:</h3>
                    
                        <p>(1) אל סלאמי(!) (2) ואטייבה (3) ומולאי אלשיך (4) אבו סעיד (5) ואולאדה (6) וואלדתהם (7) אפצל אל (8) סלאם ומולאי (9) אל שיך אבי רִצה (10) יצחק ואולאדה (11) אל שיך אבי אל (12) מכארם אפצל (13) אל סלאם ושלום</p>
                    
                </div>
            
        </section>
    </body>
</html>
