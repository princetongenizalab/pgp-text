
<html>
    <head>
        <title>Transcription of Legal document: ENA 2558.14</title>
    </head>
    <body style="max-width: 860px; margin: auto">
        <h1>Transcription of Legal document: ENA 2558.14</h1>

        <p>S. D. Goitein and Mordechai Akiva Friedman, <em>India Book 1: Joseph Lebdi prominent india trader: Cairo Genizah documents‎</em> (in Hebrew) (Jerusalem: Ben-Zvi Institute, 2009).</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/c4933e5c-bc1e-480f-8efb-3f91f656a57a/manifest/canvas/ec07861d-731d-4df3-812d-574837434a7e">
                    
                    
                    
                        <h3>I, 39</h3>
                    
                        <ol>
<li>שהדותא דהות באנפנא אנן שהדי דחתימי שהדותנא סוף פקדתא דא כן [הוה פי יום]</li>
<li>אלאתנין אלכאמס ואלעשרין מן שהר אב יהפך אבלו לששון שנת אלפא וחמש מאה ותלתין ותמ[ני לשטרות]</li>
<li>בפסטאט מצרים דעל נילוס נהרא מותבה רשותיה דאדוננו נגידי[נו] אברהם הרב המובהק [הפטיש]</li>
<li>החזק הנגיד הגדול ירום הודו ויג[ד]ל לנצח כבודו חצרנא אלי דאר אלשיך אלסדיד אבו אלברכאת [בן]</li>
<li>יוסף נע ידיע באבן אללבדי אלמערוף [אלסכרי ...]בה וגדנאה מריצא מלקא עלי פרא[ש]ה והו צחיח [אלעקל]</li>
<li>עאמר לפכרה פסאלנאה ען מא ינבגי סואלה פיה פאגאב גואב צחיח בלסאן פציח א[גאב] על הין הין ועל לאו</li>
<li>לאו כשאר בני אינשא הבריאים דמהלכין על רגליהון בשוקא וכאנא ולדיה תאבת אב[רה]ם ונבא ענדה פקאל</li>
<li>לנא [אברה]ם אסתפהמוא מנה בצחה קולי ענה אנני אלבכר פסאלנא[ה] פקאל נעם פקלנא לה מן אלשרע לה נציבין פי כל</li>
<li>מא יגד לך מן אלמוגוד פקאל נעלמכם אן כל מא את[ר]כה מן מל[ך וגי]רה פיועטא לאולאדי [[אלדכור ואלבנת]] אלצגירה</li>
<li>לא נפצל אחדא מנהם עלי אלאכר בחית אן כל [מא אנ]א מאלכה [יכון] ללאט[פ]אל אלצגאר בקימתה ממא יחצהם</li>
<li>וליס לאחד אלוראת פיה תעלק פקאל לה [... י]אכד נציב ומא כפא אלא מא נאכד שי מנהא &lt;&lt;מיראי]ף&gt;&gt;</li>
<li>אלמלך ממא [...] נגדה סנד ותדכאר.[ ...]אם כגאל פזאד עליה פי אלכטב מן גהה אלבכֹ[ריה]</li>
<li>פקאל לה לי ענדך תלת מאיה דינ ו[אר]בע מא[יה ד]ינ [...] צדקת גמיע מא [.. י]קף אלחאל עלי מא גרי</li>
<li>פסאלנאה איצא הל ענד זוגתך מאלא מן גהה שרכ[תך] מע אלשיך אבי אלמ[נא] אלאס[עד..]..א.. כאן חאצרא</li>
<li>או לכאצתך פקאל ליס לי ענדהא דרהם ואחד לא [..........] ולא .[. כ]תירה [פקל]נא ל[ה הל ע]נדך שי</li>
<li>מן מאל אלשרכה תחת ידך פקאל [..]צרה שריכה אל[... לכ]אצתי פלם אותר פרקה פיהא עינא</li>
<li>תסעה וסתין דינ מצריה פקלנא לה הל [ל]ך עין כארג ען הדא פקאל בימין באללה [.....] לא אמלך סוא[ה]</li>
<li>ודראהם אחצרת בין ידינא פיהא פצ[ה מצ]ריה [ת]כון קימה אלגמיע תלת מאיה [...] מן ....ם [...]</li>
<li>אלמתעאמל בהא באלדיא[ר] אלמצר[יה ת]ם קאל ל[נא] זוגתי אלתי פי עצמתי תאכד מאלהא אלמכתתב</li>
<li>להא עלי חית אראדת בגיר ימין ולי[ס] לאחד וראתי ולא .....הם ולא גירהם אן יתתבעהא בימין או</li>
<li>סמאע חרם ואן אתאת אלבית ומא ענדה ללאטפאל כאצה דון גירהם מן אל[ור]תה ואן אבי אלמ[נא] שריכי</li>
<li>הדא ברי מן גמיע אלדעאוי ואלתבאעאת ואלאימאן תקילהא וכפיפהא לאנני אמנתה פי גמ[יע]</li>
<li>תצרפאתה טאל מקאם שרכתי מעה אלי הדא אל[יו]ם אלמוורך בה אעלאה מהמא תצמנתה דפאתרי</li>
<li>בכטי לה ועליה יחאסב בה ויפעל במקתצאה ויסלם אליה מהמא אטלעה אלחס[אב] אנה לה וקבל אלשיך</li>
<li>אבי אלמנא אלאסעד דלך עלי נפסה מנה קבולא צחיחא פבעד דלך אחצרת לנא כרי[טה] כבירה פיהא עוד</li>
<li>לם נעלם קדר מא פיהא פוצֹעת אלכרקה אלדי פיהא אלדהב אלמשאר אליה אעלאה פי [כרי]טה אלעוד ווצעת</li>
<li>פי צנדוק רומי וגלק ואחצר לה אלמפתאח אעני ללשיך אלס[דיד] אבי אלברכאת ומיגו מרע[יה]</li>
<li>איתפטר לבית עלמיה וחיי לכל ישראל שבק ומה דהוה קדמנא כתבנא וחתמנא ד[ליהוי]</li>
<li>למאן דאית ליה בה זכותא [ש]ריר בריר ומוחזק וקִ[יים]</li>
</ol>
                    
                        <h3>MARGINS:</h3>
                    
                        <ol>
<li>וצייה אבי אלברכאת בן אללבדי נֹעֹ</li>
<li>אתקלו</li>
</ol>
                    
                </div>
            
        </section>
    </body>
</html>
