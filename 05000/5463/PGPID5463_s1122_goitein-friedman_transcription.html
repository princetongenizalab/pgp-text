
<html>
    <head>
        <title>Transcription of Letter: T-S 13J23.10</title>
    </head>
    <body style="max-width: 860px; margin: auto">
        <h1>Transcription of Letter: T-S 13J23.10</h1>

        <p>S. D. Goitein and Mordechai Akiva Friedman, <em>India Book 2: Madmun, nagid of Yemen, and the India trade: Cairo Geniza documents‎</em> (in Hebrew) (Jerusalem: Ben-Zvi Institute, 2010).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00023-00010/canvas/1">
                    
                    
                    
                        <h3>recto</h3>
                    
                        <ol>
<li>לכבד גד' קד' מרינו ורבינו נהוראי חכם הישיבה החבר בסנהדרין גד' </li>
<li>אטאל אללה בקאה ואדאם סלאמתה וסעאדתה ותאיידה ונעמתה</li>
<li>ען שוק שדיד לטאָלְעתהם אל שריפה חרסהא אללה ואן כאנת כתבי</li>
<li>ען מולאי מנקטעה [פמ]א אדע אל סואל פי כל אלאוקאת מן כל מן יצל מן </li>
<li>חצרתה ומן מולאי אל שיך אבו אל חסן עלאל אדאם אללה עזה פיערפני</li>
<li>סלאמתה וסלאמת מולאי ולדה וגמיע מן תטוח בה ענאיתה פחמרת אללה</li>
<li>תע לדלך וסאלתה מזירהם מן כל כיר ומא אוגב אנקטאע כתבי ען מולאי </li>
<li>אלא איתאר [א]לת[כפי]ף ען [חצ]רתה ללמגאובה ו⟦ן⟧אנא אסאל כל וקת אלשיך אבו</li>
<li>אלחסן על[אל] יכץ מואלי פי כתבה באלסלם' ויסאלה חסב עראידה אל גמילה</li>
<li>מענא ו[מע] גירנא ולכל מן יקדר לה עלי נפע בן ישראל [אן] יסתקצי לעל </li>
<li>יצל אלינא כתאב או כבר יתפצל יכתב בה ויקבל שכר טוב [מ]ן השמים</li>
<li>אעני מן אלשיך אבו אל פרג נסים ופעלת דלך פאסאל אללה אן יתיבך ולא</li>
<li>יכלינא [בקאך] ואן ירוקך אחרית טובה ווגהת אלינא אל כתאב אל ואצל מן ענדה</li>
<li>מן אל יום י' שהור װקפנא עלי מא דכר ממא גאז עליה עז עלי מן אל צרות</li>
<li>ממא אנא מסתגני [מן] דכרה אלדי וקפתם עליה מן וקת כרוגה אלי הדה אל גאיה </li>
<li>פלמא וקפנא כל טריק עלינא עלי מא דכרה פבלג מנא אל מבלג אלעטים</li>
<li>ונחן עד עלי הונא פי המום מכ⟦ל⟧תלפה מא יעלם מא הי אלא אל כאלק יתע' שב'</li>
<li>מן אל אמראץ אל צעבה אלדי בהא אכתי וגע אל מפאצל פי אל ידין ואל רגלין ואל</li>
<li>מדאוה וקלת אל מעישה וחאל יעלמה אללה ומא אשך אן יבלגך מן אל ואצלין</li>
<li>צחת דלך אללה יגעל אל עאקבה לל כיר תם אני אנא איצא אתאהלת כמא בלג'</li>
<li>מולאי בעד אן קאסית מן אל צרות מע אל ראשונה מא יעלמה אללה ואל נאס</li>
<li>וקלת לעל נאכר יתומה נציב מן יעמל לי ראתה מן אמור אל זמאן וקלת מא</li>
<li>אריד מנהא שי אלא נעמל שי לשם שמים פוחלת עד עלי //פי\\ מא הו אשד</li>
<li>ואמר לאכן מא יקדר אחד יתעדא אמר רב אל עאלמין כמא קאל אלולי ידעתי יי'</li>
<li>כי לא לאדם דרכו וג' לא הריב מן חכמה וקד גאני ולד לה סנה וכסר כלמא</li>
<li>נראה יתחרא קלבי עליה יקולו לי אתתמל הדא לחזקתיה ולא נקרא לה</li>
<li>עז עלי עלי שי ו... ואן הדה וגעה ומא נקדר להם עלי שי וגריד מדאוה</li>
<li>להא ואל שכוה ללה תע[ומא] אריד נזיד עלי קלב מולאי לאני אעלם אן</li>
<li>דלך ישק עליה פמא [...]ת פי הדה אל וג.... בין ידין אל בארי וקד דבר</li>
<li>לנא פי כתאנה אנה [אנפד] מן ורבע כאפיר קדים אלי עדן אלי אל שיך אבו עלי</li>
<li>חסן בן בנדאר וסאלה [אן] יביעה וינפד אלינא ת[מג]ה ויקול אנה וצל אליה ומא </li>
<li>ענדה עלם אן כאן אן אנפדה אלינא או לא וכאן תאריך אלכתאב מן מרחשון אליום סנתין</li>
<li>וכנא ואתין באללה אנה יצל אלינא מע אל יהוד אל ואצלין מן עדן פלמא בלגנא</li>
<li>וצול יחיי בן כלילה קלת לעלה וצל נעה פסאלח קאלו לי לם” יצל מעה שי </li>
</ol>
                    
                        <h3>recto, right margin</h3>
                    
                        <ol>
<li>פקלת לעל יצל מע גירה פלמא בלגני וצול אל שיך אבו יעקוב יוסף בן ר' אבן כתיר נ''ע פקלת לעלה איצא טעה או כבר</li>
<li>או כתאב פלמא לם נסמע שי קלת לו וצל אלינא שי </li>
</ol>
                    
                        <h3>recto, top margin</h3>
                    
                        <ol>
<li>לכאן רבינו נט' רח' יכתב אלינא בדלך פבקינא האירין פי הדה אל מסאלה אלי אן בלגנא</li>
<li>איצא וצול ר' יוסף [ב]ר יצחק נ''ע קאל ..ני אנה וצל בראני א... אהל </li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00023-00010/canvas/2">
                    
                    
                    
                        <h3>verso</h3>
                    
                        <ol>
<li>עדן פקלנא לעל ענדה עלם מנה אלי אן סמעת מן יהודי אטראבלסי אן וצל מע</li>
<li>אלמדכור כתב ומעהם בראה פמא עלמנא לדלך צחה פקלנא לעל מעה פרג </li>
<li>וקד כאן כתאב מולאי קד ו[צל] אלי אלשיך אבו אל חסן על[א]ל ולם יריד יעלמנא בדלך</li>
<li>קבל אל מועדים אללה יע[ידהא] עליכם ועלינא ועלי כל ישראל שנים רבות שנים</li>
<li>נעימים ולשנה הבאה ביר[ושלי]ם ולרבי נסים אח[י]אה אללה ופרחנא בה פי חיאת רבינו</li>
<li>כמא נחבו ונשתהיו ל.....[...] לאנא ידכל עלינא קלובנא מן דלך משקה</li>
<li>אללה יגאזיה באל כיר פלמא וצל ר' יוסף בן אלפיתורי אעלמני דלך ואן לם יצל מע אל</li>
<li>יהודי בירהם ואולם ידכר ר' יוסף בן אבו כתיר נ''ע בן יהבוי ען אל כאפור שי ואן</li>
<li>מא ענדה מנה עלם פשק עלי אל אמרין גמיעה וקבלנא חכם אל כאלק כמא קאל אלולי</li>
<li>עליה אלשלום גם אל (!) הטוב נקבל מאת האלים ואת הרע לא נקבל וג' פבכינא עלי מזלנא אלצע/י\וף</li>
<li>אלדי הו //מן\\ כל ימי עני רעים ויחבל תחת כל שי בעד דלך ערפני אל שיך אבו אלחסן</li>
<li>אן וצלה כתאב ידכר מולאי וצול אל יהודי ומעה כתאב מן בן אלחנן ומעשה וברא </li>
<li>ואנה לם יחקקה ללאן ואן פיה תקציר ואן מולאי יחקקדו ויסתקצי לעל יסמע כבר</li>
<li>אכר יערפנא בה וקד עורפת אן הולאי אלקום ראגעין פקלת נכתב מעהם כתב</li>
<li>פאחב מן מולאי יגתמע מעהם גמיעהם ויוציהם לעלהם יגתמעו מעה ויחננוה</li>
<li>עלינא ויערפוה אן אלבראה לם תצח ואן אש מ⟦ע⟧א עמל מן אל אלגמיל אללה יתיבה</li>
<li>עליה ויערפוה חאל ציקת אל זמאן אל שדידה ואנא אערף אן מא געלה וגה בראה</li>
<li>אלא אסתצהאר לדינה וכיף יצח תכון בראה ⟦אלא⟧ מא המנא אלסעה אלא בראה מנה</li>
<li>לקד כאן וקת סמאע דלך ... וגם מא נקדר נצפה ואל רגל יפעל אל גמיל מע אל</li>
<li>נאם אל בראנין פכיף מע ק[ומה] [אה]לה ואן יסתקצא עלי הדא אל כאפור ויסאל הדא אלשיך</li>
<li>אבו עלי ב[ן בנד]אר ענה ומא אוגב תאכירה אל רגל יאכר פי תוגיהה עקלה</li>
<li>ענדה מא יחל לה דלך ועליה פי דלך עון עטים אקואם עז עלי מחתאגין</li>
<li>אלי חבה ירידו אגדיה ומונה וגיד דלך עקלה ענהם יכאטבוה עלי דלך ואנא</li>
<li>אכתב אליהם איצא כת[א]ב וקד דכר פי כתאבה אנה אגתמע פי אלמוצע אלדי כתב</li>
<li>פיה כתאבה ברגל אסמה אלשיך אבו אל חסן סלאמה אלמערי אכו אל שיך אבו</li>
<li>אל גנאים כ[אן ער]פה פי דהלך פי טלועה מן הונא פכתב מעה הדא אל כתאב וכתאב</li>
<li>אלי אל שיך אבו [ע]לי חסן בן בנדאר [ו]קאל לה פיה אן כאן אל כאפור קר וגהה ווצל אליהם</li>
<li>חמיד בן ... אלל[ה ...] אן הו באקי ענדה יסלמה אלי הדא אל רגל אל מדכור אלדי הו אל</li>
<li>שיך אבו אלחסן סלאמה אלמערי אכו אל שיך אבו אל גנאים יוצלה אליהם אן שא אללה פנחב יסאל</li>
<li>ען הדא קד יכון דפעה ללמדכור ואן כאן וצל אלמדכור אלי מצר וצחת כברה אעלמת מולאי </li>
<li>דלך ויתפצל ויטהרנא דלך כצצת חצרתה אלסאמיה אפצל אלסלם ומולאי רב נסים אחיאה אללה</li>
<li>ולדה אפצל אלסלם וכל מן תשמלה ענאיתה אפצל אלסלם ושלם ואחב מן מולאי יערפנא</li>
<li>כאם תאריך הדה אל ברא [אן]כאן הי קבל הדא אל כתאב אלדי וצל מן ענדה או בעדהא</li>
<li>ואן כאן קבל אל טלבה ואן כאן אלשיך אבו עמראן בן אלחנן ידכר מגי או לא וקד</li>
<li>קאל לנא אנא נ[.....] מא ..ן אללה צחבת אבו סעיד אן כאן דכרה בן אלחנן אן הו </li>
<li>מא יתגרד לה מן אכבארה חסב מא אועדתה עלי צנאיעה ועינינא מתטלעה</li>
<li>למא יצל אל[ינ]א מן ענדכם אן שא אללה וצחבת כתאבי כתאב ל[צ]הרי ואלי אלקום אלדי</li>
<li>גאו מן אלימן [מ] אב[ו] עלי [אן] כאן ע[ג]דה אל כאפור ואלי הדה [...] עליהא </li>
</ol>
                    
                </div>
            
        </section>
    </body>
</html>
