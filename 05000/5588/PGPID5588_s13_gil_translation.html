
<html>
    <head>
        <title>Hebrew Translation of Letter: Bodl. MS heb. a 3/13</title>
    </head>
    <body style="max-width: 860px; margin: auto">
        <h1>Hebrew Translation of Letter: Bodl. MS heb. a 3/13</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section lang="he" dir="rtl">
            
                <div data-canvas="https://princetongenizalab.github.io/iiif/bodleian/a/canvas/ms-heb-a-3-13/1.json">
                    
                    
                    
                        <h3>recto</h3>
                    
                        <ol>
<li>אני כותב לך, אדוני ורבי, ייתן לך אלוהים אריכות ימים ויתמיד את גדולתך ואת חסדיו לך, ביום ערוכת ראש השנה,</li>
<li>יחתום אותו אלוהים עליך כטוב ומבורך שבחותמות. שלומי טוב ואני מאושר תודה לאל. הגיע </li>
<li>מכתבך עם נושאי המכתבים ושמחתי בו, כי היתה בו מקצת התנצלות והבטחה, והרגיע אותי, </li>
<li>כי הייתי מוטרד מאוד בגלל הכיסים שהגיעו אלי, כי לא הרווחתי כלום ממאמצי, ולא</li>
<li>ממה שאני עושה כאן. תודה רבה לאל על זאת. קיוויתי שהשנה אולי ארוויח</li>
<li>משהו, עד שהגיעו האוניות ונודע לי מה הסחורות שהגיעו בשבילי, והיה קשה עלי, אלא ש.... </li>
<li>הודיתי אפוא לאלוהים, כי ידעתי ששום סחורה שהגיעה השנה אין ממנה רווח, והיה</li>
<li>בזאת משום נחמה; על כן, כאשר בא מכתבך וקראתי אותו ואת תלונתך בו על הסכל שהיה לך בריף</li>
<li>הצטערתי על זה מאוד, כי אין זה דבר שאני בחרתיו לך ; הלוא מכתבי אצלך מאז תחילת שותפותי עמך</li>
<li>.... שלא תמכור בשבילי בריף אפילו בשווה פרוטה, אלא דבר זה, אחי, הוא מרצונך אתה, לא היה אפוא</li>
<li>מן הראוי שתכתוב אלי על זאת, כי מן הברכה שבדבר זה לא היו לי אלא צרותיו, שעיקלו </li>
<li>את סחורתי שנה אחרי שנה; והאסון הגדול מכול הוא שאתה כותב לי ומשביעני באלוהים ומעיד עלי</li>
<li>את אלוהים, שלא אשאיר כספים שלך, אלא רק בעד (סחורות) שלא נמכרו, כאילו שהיתה לך אצלי סחורה ומכרתיה והחבאתי</li>
<li>ממך את תמורתה. נתתי לבריות לקרוא את מכתבך והראיתי להם את סחורתך הברוכה שהיתה </li>
<li>לך אצלי, כלומר הוולריאנה(?) והקינמון והציפורן ךמיני האטר והציפורן שלא נודע לי</li>
<li>שהיא שלך אלא השנה, וכתבתי לך מאשתקד אבל לא ענית לי על אודותיה כלום, אז שאלתי </li>
<li>את המשרת ואמר: אין לי מושג עליה. ואחר כך, ביום שבו מכרתי את מה שהיה שלי על פי המשקל, ראיתי שיש יתרה,</li>
<li>ואמרתי לסלימאן בן שאול: ציפורן זו יש לי ממנה עודף, אינני יודע של מי היא. אז הוצאתי הכול במשך</li>
<li>הקיץ הזה, בנוכחות חבורה מאנשינו, ומסרתי זאת לתמאם שימכור בשבילך הכול. וכבר</li>
<li>עמדתי לכתוב על זאת מכתב ולכלול בו תעודה, שנמכרה רק השנה, כדי</li>
<li>שתירגע. אילו ידעתי שאמכור משל האנשים, הייתי מוכר תחילה משלי</li>
<li>וקונה, ולא הייתי נותן לו שיעקל לנו את הסחורה ויעשה בה כרצונו. ואולם</li>
<li>אתה, אחי, אין לי טרוניה נגדך, כי אינך אשם; כי אולי אמרו לך דברים מעין אלה ושיטו בך. אילו הייתי</li>
<li>אני מאזין לדברי האחרים, לא היינו שותפים אפילו יום אחד, ואולם אני מן האנשים שאין משטים בהם, ואלוהים (יודע ?)</li>
<li>בקשות כל אדם ומעשיו. הגיע כל מה ששלחת וקיבלנו את ח' אשראי הפשתים,</li>
<li>נרטבו מהם ז' ורק אחד הגיע במצב טוב, ומכרנו אותם מיד עם בואם, אני והאדון</li>
<li>אבו אברהם. מכרנו את הטוב שבהם (במחיר) ל"ח עד מ"ב, ומשסיימנו למוכרם ופנינו לסיכום</li>
<li>תמורתם, התרחש בעיר המאורע שייוודע לכם ולא יכולנו לסכם; על כן, במאמץ</li>
<li>ובהתעסקות סיכמנו את תמורתם, ש"ש רבעי דינר פחות או יותר, וחילקנום עם האדון</li>
<li>אבו אברהם, אבל לא נכנסה אלינו התמורה, ולא יכולנו לכתוב לך עליה. מכרתי את הזנגביל כי היה</li>
<li>ביקוש בעיר, ולא היתה בעיר סחורה לשיווק חוץ ממנו, אשר לפלפל,</li>
<li>היה מת לא היה איש להכריז עליו, במחיר ק"ל לא רצו אותו; עד שהתרחש בעיר מה</li>
<li>שהתרחש, ומכרו הזרים את כולו, כל מה שהיה אצלם, (במחיר) ק"ל עד קל"ב, חשבו שזו מציאה</li>
<li>וקנו והעמיסו; אך לבי לא נתן לי למכור בשבילך במחיר הזה והחזקתי אותו, שמא יעלה,</li>
<li>עד שהתקרב הזמן של הפלגת האוניות, ולא עלה, אף לא היה לו שוק. כמו כן חששתי שמא ימצאו</li>
<li>בי אשמה, ומכרתי את חלקך לספרדים, במחיר קל"ג, וקניתי לך כרכום ושעווה</li>
<li>ואריגים, וארותי הכול יחד עם מה שקניתי בשביל גיסי, בשתי כריכות, האחת מסרתי</li>
<li>באונייה הקטנה והאחרת באונייה הגדולה. על הכריכה האחת, שבאונייה</li>
<li>הגדולה, כתוב מוסא בן כלף; יש לך בה ד' קופסאות כרכום. הכריכה האחרת, באוניית</li>
<li>'אלסידה', כתוב עליה כלוף בן מוסא; יש לך בה כריכת אריגים ובה קי''ב יריעות</li>
<li>רחבות; קניתי אותן בהנחה לעומת מה שקנו אחרים, בנ' רבעי דינר; ג' קנטארים שעווה.</li>
<li>כל המעילים שם הם שלך, ושלך גם כריכת שעווה ועליה מעילים, בשותפות</li>
<li>עם יעקוב בן אזהר, חצי חצי. החשבון יגיע אליך, ובו כל מה שנמכר בשבילך </li>
<li>ומה שקנו לך; כיוצא בזה יגיע אליך החשבון של אשתקד, מפורט. התקנתי אותו על פי הרשימה</li>
<li>המקורית, כי בעת שהעתקתי אותו מיהרתי וטעיתי שם בחיבור; כיוצא בזה מחברת</li>
<li>החשבון שלך תגיע אליך, כדי שתקרא מה הסחורות ששלחת אלי ומהן הסחורות שנותרו אצלך, כי</li>
<li>לא זיכית אותי בחשבונך בעד התמורה של שני משואי הפשתים שהגיעו למהדייה, לא אשתקד </li>
<li>ולא השנה, אף לא הזכרת אותם אף פעם. והנה, אחי, ממש ביום שאני כותב זאת, והוא הלילה שלפני ההפלגה,</li>
<li>היה ביקוש לפלפל כי נגמר אצל הזרים, ובאו 'שכטור'ים, אבל לא נותר אלא אצל</li>
<li>אנשי העיר וקנו אותו מק"מ עד קמ"ב, וכבר קיבלתי פיקדון ק"מ וקמ"ב</li>
<li>בעד הפלפל שאצלי שהוא שלי, אבל אני, אחי, איני סבור שארצה לחשבו רק שלי,</li>
<li>אלא אעשה את כל המכירה לחצי; אלוהים יגמול לי על מה שאני עושה לאנשים, כי איני רוצה </li>
<li>גמול מבן אדם. שילמתי לברוך י' רבעי דינר. את הפשתים אשר לבן אחותך</li>
<li>לקחה אותן אמו במו ידיה לא הגיעו אלי. מסר לה אותן כיאר. את י' רבעי הדינר</li>
<li>אנכה ברצון האל, מן הפלפל הנוסף, ואתקין את החשבון הנותר אחרי</li>
<li>שאקבל את התמורה בעדו ואוסיף אותה אל היתרה לזכותך מהתמורה בעד הפשתים. קניתי לך </li>
<li>מתמורתן ק"ק רבעי דינר ולא נותרו לזכותך אצלי לא סחורה ולא דינר ולא דרהם, חוץ מהיתרה</li>
<li>של תמורת הפשתים, אחרי שאסכם אותה ואבדוק את הסיכום, כי הרי לא נשאר לזכותך חוץ מזה דבר, לא מן</li>
<li>השותפות ולא מן הסחורה. קיבלתי מכתב מאדוני אבו סעיד על בוא ה'קארב' של</li>
<li>מפרג' לספאקץ וכי הוא ישלח (ויבקש) בעניין הלכה, שיפנו אותה למהדייה. לא נודע לי </li>
</ol>
                    
                        <h3>recto, right margin</h3>
                    
                        <p>(1–7) עליו דבר חוץ מזה. הגיע מכתבך, שבו אתה כותב שתשלח לי מה שאצלך וכי אמסור זאת למי שתכתוב לי. אני ירדתי לסוף דעתך ועשיתי הכול כאשר ציווית. </p>
<p>(8–12) כיוצא בזה, אני מבקש ממך שתעשה אף אתה, כפי שעשיתי אני עמך, ותשים לב לכל מה שמגיע לי ותקנה לי בזאת סחורה ותשלח אותה אלי, כפי שעשיתי אני. </p>
<p>(13–18) אל תקנה לי פשתים כי הפשתים מתקלקלות באוניות האלה .... ; אבל אם קשה עליך הדבר, .... להשלים .... הודיעו לי אנשינו </p>
<p> </p>
                    
                        <h3>recto, top margin</h3>
                    
                        <p>שיש ביקוש ל'לאסין' בפסטאט .... שום לכה, כי היא בצמצום …. השתדל </p>
<p> </p>
                    
                </div>
            
                <div data-canvas="https://princetongenizalab.github.io/iiif/bodleian/a/canvas/ms-heb-a-3-13/2.json">
                    
                    
                    
                        <h3>verso</h3>
                    
                        <ol>
<li>בשנה זו והוסף עמל על עמל, כאשר עושה זולתך. יש לך בכריכה מעיל כחול שאינני</li>
<li>יודע של מי הוא, לא מן השותפות ולא מן החשבון הפרטי ואינני יודע למה קנית אותו לפני </li>
<li>שנסע טייב. אשר למה שכתבת על המעשה בבן אחותך וכי הקצית לו דינר בכל י', יש לך</li>
<li>בעצמך טעות; אינני מתכוון להתנגד לך כמה שאתה עושה, כגון ששילמת בעד המשרת</li>
<li>שני דינרים שכירות (באונייה) מהחשבון הפרטי שלי, והלוא הוא נסע עם סחורתך ועם מה שקנית ואתה הוא שכתבת שאשלחנו. אבל אני בוטח</li>
<li>באלוהים יתעלה, וההחלטה הסופית בידך, עשה כפי שתמצא לנכון. אני שולח לך את מיטב דרישות השלום,</li>
<li>ולא אזרז אותך יותר מזה במה שאתה עוסק בהדדיות בשבילי, ואני בוטח ביראת השמים שלך. ולכל מי</li>
<li>ששואל עלי, דרישות שלום, ולבן אחותך, דרישות שלום ; ועבדיך בני דורשים בשלומך. ושלום.</li>
<li>בשם אלוהים, שים לב לכל נושא מכתבים היוצא ושלח לי מכתבים על כל הדרוש, כי אני מצפה להם בכליון עיניים.</li>
<li>כבר קיבלתי את התמורה בעד שני המשואים, ואקנה לך בה עוד כרכום ומצנפות. ושלום. </li>
<li>תגיע אליך עם הספן היהודי 'שכאלה' ובה י"ד רטלים משי,</li>
<li>שלם לו רבע דינר. ושלום, אני מבקש ממך: חשב לעצמך את חשבונך וכל</li>
<li>יתרה שתהיה לזכותי מסור לגרסי, כי אתה הלוא טרוד מאוד. ושלום. </li>
</ol>
                    
                        <h3>verso, address</h3>
                    
                        <p>לאדוני ורבי אבו אלפרג' ישועה בן אסמעיל נ"ע אלמכמורי, ייתן לו אלוהים אריכות ימים ויתמיד (את גדולתו) …. מכלוף בן מוסא נ"ע בן אלצאיג.</p>
                    
                </div>
            
        </section>
    </body>
</html>
