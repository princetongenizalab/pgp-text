
<html>
    <head>
        <title>Transcription of Letter: Bodl. MS heb. a 3/13</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. a 3/13</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" >
            
                <div data-canvas="https://princetongenizalab.github.io/iiif/bodleian/a/canvas/ms-heb-a-3-13/1.json">
                    
                    
                    
                        <h3>Recto</h3>
                    
                        <ol>
<li>כתאבי יאסידי ומולאי אטאל אללה בקאך ואדאם עזך ונעמאך יום ער'ו'ב'ת רא'ש הש'נ'ה</li>
<li>
<p>כתמה אללה באחסן כאתמה ואברכהא ואלחאל סלאמה ונעמה ללה אלחמד וצל</p>
</li>
<li>
<p>כתאבך מע אלפיוג וסררת בה לאן כאן פיה בעץ אעתד'אר וועד פכאן טאבת נפסי</p>
</li>
<li>
<p>בה לאן כאן קלבי מוגוע כתיר למא וצל אלי מן אלצרר לאן מא נפעני אגתהאדי שי ולא</p>
</li>
<li>
<p>[מ]א נפעלה הון נחמד אללה עלי דלך כתיר פכנת מרתגי הדה אלסנה לעל ננתפע פיהא</p>
</li>
<li>
<p>בשי אלי אן וצלת אלמראכב וערפת במא וצל אלי מן אלרחל פשק עלי דלך גיר אנה</p>
</li>
<li>
<p>[   ] פחמדת אללה למא עלמת אן כל בצ'אעה גאת אלסנה מא פיהא פאידה פכאן</p>
</li>
<li>
<p>[לי פי דלך מן] עזא פלמא וצל כתאבך ווקפת עליה ושכותך פיה פימא קאסית פי אלריף</p>
</li>
<li>
<p>[ושק] עלי דלך כתיר לאן מא הו שי אכתרתה לך והדא כתבי ענדך מן אול כלטתי מעך</p>
</li>
<li>
<p>[          ] אן לא תביע לי פי אלריף מא יסוא חבה לאכן יאכי הד'א באכתיארך פמא</p>
</li>
<li>
<p>כאן ינבגי עליך תכאתבני בה לאן מא לחקני מן ברכתה אלא צ'ררה באעתקאל</p>
</li>
<li>
<p>רחלי סנה עלי סנה ואע'טם אלמצאיב כלהא תכתב אליי תחלפני באללה ותשהד עלי</p>
</li>
<li>
<p>אללה אן לא נבקי לך דר'ה' אלא מא לם יובאע כאן' כאן לך ענדי רחל ובעתה ומסכת</p>
</li>
<li>
<p>לך תמנה וקד אוקפת אלנאס עלי כתאבך ואוקפתהם עלי רחלך אלנעמה אלתי כאנת</p>
</li>
<li>
<p>לך ענדי והו אלאסארון ואלקרפה' אלקרנפל ואלהרנוה ואלכולאן ואלקרנפל אלדי לם נעלם</p>
</li>
<li>
<p>אנה לך אלא סנתך הדה וכאתבתך מן אול סנה ולם תרד אלי פיה גואב תם סאלת</p>
</li>
<li>
<p>אלג'לאם וקאל מא נעלם לה כבר תם יום אן בעת אלדי כאן לי מן אלוזן ראית אלבקיה</p>
</li>
<li>
<p>קלת לסלימאן בן שאול הדא קרנפל זאדני מא נעלם למן הו פאכרגת אלכל פי הד'ה</p>
</li>
<li>
<p>אלציפה בחצ'רה' גמאעה מן אצחאבנא ודפעתה לתמאם ובאע לך אלגמיע וקד</p>
</li>
<li>
<p>כנת עלי אן נכתב בה כתאב וננזל פיה אלבינה אן מא אביע אלא אלסנה חתי תטיב</p>
</li>
<li>
<p>נפסך ולו כנא נערפו נביעו במתאע אלנאס כאן אולא נביעו במתאענא</p>
</li>
<li>
<p>ונשתריו ולא כאן נעטיוה יעקלה עלינא ויפעל בה מא אשתהא ולאכן יאכי</p>
</li>
<li>
<p>אנת מן לא נחסב עליך לאנך מעד'ור לעל אוקיל לך במת'ל דא ולעב בך ולו</p>
</li>
<li>
<p>סמעת אנא כלאם אלגיר למא אצטחבנא יום לכן אנא מן לא ילעב בי ואללה</p>
</li>
<li>
<p>מסאיל כל אנסאן ופעלה וקד וצל גמיע מא אנפדתה וקבצ'נא אלח' אעדאל אלכתאן</p>
</li>
<li>
<p>אנהרש מנהא ז' ולם יסלם מנהא סו'י ואחד פבענאהא וקת וצולהא אנא ואלשיך</p>
</li>
<li>
<p>אבו אברהם כענא אלסאלם מנהא מן ל'ח' אלי מ'ב' פלמא פרג' ביעהא ורדנא תקאצ'י</p>
</li>
<li>
<p>תמנהא חדת פי אלבלד אלחאדת אלדי יבלגכם פוקף חאל אלתקאצי פבעד אלאגתהאד</p>
</li>
<li>
<p>ואלענאיאת תקאצ'ינא מן תמנהא ש'ש' רבאעי טאלע נאזל קסמנאהא מע אלשיך</p>
</li>
<li>
<p>אבי אברהם ולם יתחצל לנא תמנהא לנכאתבך בה ובעת אלזנגביל לאנה כאן</p>
</li>
<li>
<p>משתהא פי אלבלד ולם יכון פי אלבלד סלעה ינחל פיהא סואה ואמא אלפלפל</p>
</li>
<li>
<p>פכאן מיתה לא אחד לה ינאדיו עליה יסוא ק'ל' ירדוה אלי אן גר'י פי אלבלד מא</p>
</li>
<li>
<p> ג'רי פבאע אלגריב כלה גמיע מא כאן ענדהם מן ק'ל' אלי ק'ל'ב' ראוה גנימה</p>
</li>
<li>
<p>ואשתראו ואוסקו ולם יכליני קלבי נביעך בהדא אלסער ותמאסכת בה לעלה יזיד</p>
</li>
<li>
<p>אלי אן קרב אקלאע אלמראכב לם יזיד אלא כסאד פכפת איצא לם ילחקני פיה אל</p>
</li>
<li>
<p>תהמה פבעת מא יכצך מן אלאנדלסין סער ק'ל'ג' ואשתרית לך זעפראן ושמע</p>
</li>
<li>
<p>ומתאע ושדת אלגמיע מע מא אשתריתה לצהרי רזמתין דפעת אלואחדה פי אל</p>
</li>
<li>
<p>מרכב אלצג'יר ואלאכ'רה פי אלמרכב אלכביר עלי אלרזמה אלואחדה אלדי פי אלמרכב</p>
</li>
<li>
<p>אלכביר מכתוב מוסי בן כלף לך פיהא ד' אצפאט זעפראן ואלרזמ'ה אלתאניה פי מרכב</p>
</li>
<li>
<p>אלסידה עליהא מכתוב כלוף בן מוסי לך פיהא רזמה מתאע פיהא ק' פרכה י'ב'</p>
</li>
<li>
<p>עראץ' וקד אשתריתהא בחטאט מא אשתראו אלנאס נ' רבאעי ג' קנאטר שמע</p>
</li>
<li>
<p>וגמיע גלאביבהא לך ולך איצ'א רזמה שמע ועליהא אכסיה גלאביב כ'לטה</p>
</li>
<li>
<p>מע יעקוב בן אזהר אלנצף באלנצף ואלחסאב יצל אליך בגמיע מא אוביע לך</p>
</li>
<li>
<p>ובמא אשתרי לך וכד'לך יצל אליך חסאב עאם אול משרוח רפעתה מן אלתבת</p>
</li>
<li>
<p>אלאצל לאן וקת אן נסכ'תה כנת מעגל פגלטת פיה פי אלתגמיל וכדלך דפתר</p>
</li>
<li>
<p>חסאבך יצל אליך לתקף עלי מא וגהת אלי ומא בקי ענדך מן אלבצ'איע לאן</p>
</li>
<li>
<p>תמן אלעדלין אלכתאן אלואצלה ללמהדיה לם תרפעהא לי פי חסא&lt;ב&gt;ך לא עאם אול</p>
</li>
<li>
<p>ולא אלסנה ולם תדכרהא מרה וקד יאכי יום כתאבי הדא והו לילה' אלמבית</p>
</li>
<li>
<p>טלב אלפלפל לאן פרג' מן ענד אלג'ריב וגאת שכאטר ולם יבקא אלא ענד</p>
</li>
<li>
<p>אהל אלבלד פאשתראוה מן ק'מ' אלי ק'מ'ב' וקד אכדת עראבן ק'מ' ק'מ'ב'</p>
</li>
<li>
<p>פי מא מעי מן אלפלפל לי ואנא יאכי מא גר'י' אן יכון נרג'ב אן נגעלה לי</p>
</li>
<li>
<p>אנא נרד אלביע כלה ללוסט אללה יכאפיני מא נעמל מע אלנאס ואן מא נריד</p>
</li>
<li>
<p>מן אבן אדם אלגזא וקד דפעת לברוך י' רבאעיא ואלכתאן אלדי לאבן אכתך</p>
</li>
<li>
<p>אכדתה ואלדתה מן תחת ידהא לם יצל אלי דפעה אליהא כ'יאר ואלי' רבאעיא</p>
</li>
<li>
<p>נכרגהא אן שא אללה מן זאיר אלפלפל ונרפע בקיה' אלחסאב אדא אנא</p>
</li>
<li>
<p>קבצ'ת תמנה וינצ'אף אלי מא יבקא לך מן תמן אלכתאן וקד אשתרית לך מן</p>
</li>
<li>
<p>תמנה ק'ק' רבאעי ולם יבקא לך ענדי לא בצ'אעה ולא דינר ולא דר'ה' סוי בקיה'</p>
</li>
<li>
<p>תמן אלכתאן אדא אקתצ'ינא ונצחחו מא יצח פיה פלם יבקא לך גירה לא מן</p>
</li>
<li>
<p>אלכלטה ולא מן אלבצ'אעה וקד וצל אלי כתאב סידי אבי סעיד בוצול קארב</p>
</li>
<li>
<p>מפרג אלי ספאקס ואנה ירסל ורא אללאך ידורה ללמהדיה ומא ענדי מן</p>
</li>
<li> </li>
</ol>
                    
                        <h3>Right Margin</h3>
                    
                        <ol>
<li>כברה סוי הד'א</li>
<li>
<p>וקד וצל כתאבך תדכר</p>
</li>
<li>
<p>פיה אן תנפד לי מא כאן</p>
</li>
<li>
<p>לי ואנא ננץ' גמיע מא</p>
</li>
<li>
<p>כאן לך ונדפע למן תכאתבני</p>
</li>
<li>
<p>בה פאנא אנתהית אמרך</p>
</li>
<li>
<p>פעלת גמיע מא אמרתני בה</p>
</li>
<li>
<p>וכדא אנא נסאלך אן תפעל איצ'א</p>
</li>
<li>
<p>מא פעלתה אנא מעך</p>
</li>
<li>
<p>ותנט'ר גמיע מא כאן לי</p>
</li>
<li>
<p>ותשתרי בה רחל ותנפד'ה</p>
</li>
<li>
<p>אלי כמא פעלת אנא</p>
</li>
<li>
<p>ולא תשתרי לי כתאן לאן</p>
</li>
<li>
<p>אלכתאן יהלך פי הדה אלמראכב</p>
</li>
<li>
<p>[  ]אלה פאן צעב עליך דלך</p>
</li>
<li>
<p>[                   ] עני</p>
</li>
<li>
<p>עלי אלתמאם [            ]</p>
</li>
<li>
<p>ערפוני אצחאבנא</p>
</li>
</ol>
                    
                </div>
            
        </section>
    </body>
</html>
