recto

אני כותב לך, אדוני ורבי, ייתן לך אלוהים אריכות ימים ויתמיד את גדולתך ואת חסדיו לך, ביום ערוכת ראש השנה,
יחתום אותו אלוהים עליך כטוב ומבורך שבחותמות. שלומי טוב ואני מאושר תודה לאל. הגיע 
מכתבך עם נושאי המכתבים ושמחתי בו, כי היתה בו מקצת התנצלות והבטחה, והרגיע אותי, 
כי הייתי מוטרד מאוד בגלל הכיסים שהגיעו אלי, כי לא הרווחתי כלום ממאמצי, ולא
ממה שאני עושה כאן. תודה רבה לאל על זאת. קיוויתי שהשנה אולי ארוויח
משהו, עד שהגיעו האוניות ונודע לי מה הסחורות שהגיעו בשבילי, והיה קשה עלי, אלא ש.... 
הודיתי אפוא לאלוהים, כי ידעתי ששום סחורה שהגיעה השנה אין ממנה רווח, והיה
בזאת משום נחמה; על כן, כאשר בא מכתבך וקראתי אותו ואת תלונתך בו על הסכל שהיה לך בריף
הצטערתי על זה מאוד, כי אין זה דבר שאני בחרתיו לך ; הלוא מכתבי אצלך מאז תחילת שותפותי עמך
.... שלא תמכור בשבילי בריף אפילו בשווה פרוטה, אלא דבר זה, אחי, הוא מרצונך אתה, לא היה אפוא
מן הראוי שתכתוב אלי על זאת, כי מן הברכה שבדבר זה לא היו לי אלא צרותיו, שעיקלו 
את סחורתי שנה אחרי שנה; והאסון הגדול מכול הוא שאתה כותב לי ומשביעני באלוהים ומעיד עלי
את אלוהים, שלא אשאיר כספים שלך, אלא רק בעד (סחורות) שלא נמכרו, כאילו שהיתה לך אצלי סחורה ומכרתיה והחבאתי
ממך את תמורתה. נתתי לבריות לקרוא את מכתבך והראיתי להם את סחורתך הברוכה שהיתה 
לך אצלי, כלומר הוולריאנה(?) והקינמון והציפורן ךמיני האטר והציפורן שלא נודע לי
שהיא שלך אלא השנה, וכתבתי לך מאשתקד אבל לא ענית לי על אודותיה כלום, אז שאלתי 
את המשרת ואמר: אין לי מושג עליה. ואחר כך, ביום שבו מכרתי את מה שהיה שלי על פי המשקל, ראיתי שיש יתרה,
ואמרתי לסלימאן בן שאול: ציפורן זו יש לי ממנה עודף, אינני יודע של מי היא. אז הוצאתי הכול במשך
הקיץ הזה, בנוכחות חבורה מאנשינו, ומסרתי זאת לתמאם שימכור בשבילך הכול. וכבר
עמדתי לכתוב על זאת מכתב ולכלול בו תעודה, שנמכרה רק השנה, כדי
שתירגע. אילו ידעתי שאמכור משל האנשים, הייתי מוכר תחילה משלי
וקונה, ולא הייתי נותן לו שיעקל לנו את הסחורה ויעשה בה כרצונו. ואולם
אתה, אחי, אין לי טרוניה נגדך, כי אינך אשם; כי אולי אמרו לך דברים מעין אלה ושיטו בך. אילו הייתי
אני מאזין לדברי האחרים, לא היינו שותפים אפילו יום אחד, ואולם אני מן האנשים שאין משטים בהם, ואלוהים (יודע ?)
בקשות כל אדם ומעשיו. הגיע כל מה ששלחת וקיבלנו את ח' אשראי הפשתים,
נרטבו מהם ז' ורק אחד הגיע במצב טוב, ומכרנו אותם מיד עם בואם, אני והאדון
אבו אברהם. מכרנו את הטוב שבהם (במחיר) ל"ח עד מ"ב, ומשסיימנו למוכרם ופנינו לסיכום
תמורתם, התרחש בעיר המאורע שייוודע לכם ולא יכולנו לסכם; על כן, במאמץ
ובהתעסקות סיכמנו את תמורתם, ש"ש רבעי דינר פחות או יותר, וחילקנום עם האדון
אבו אברהם, אבל לא נכנסה אלינו התמורה, ולא יכולנו לכתוב לך עליה. מכרתי את הזנגביל כי היה
ביקוש בעיר, ולא היתה בעיר סחורה לשיווק חוץ ממנו, אשר לפלפל,
היה מת לא היה איש להכריז עליו, במחיר ק"ל לא רצו אותו; עד שהתרחש בעיר מה
שהתרחש, ומכרו הזרים את כולו, כל מה שהיה אצלם, (במחיר) ק"ל עד קל"ב, חשבו שזו מציאה
וקנו והעמיסו; אך לבי לא נתן לי למכור בשבילך במחיר הזה והחזקתי אותו, שמא יעלה,
עד שהתקרב הזמן של הפלגת האוניות, ולא עלה, אף לא היה לו שוק. כמו כן חששתי שמא ימצאו
בי אשמה, ומכרתי את חלקך לספרדים, במחיר קל"ג, וקניתי לך כרכום ושעווה
ואריגים, וארותי הכול יחד עם מה שקניתי בשביל גיסי, בשתי כריכות, האחת מסרתי
באונייה הקטנה והאחרת באונייה הגדולה. על הכריכה האחת, שבאונייה
הגדולה, כתוב מוסא בן כלף; יש לך בה ד' קופסאות כרכום. הכריכה האחרת, באוניית
'אלסידה', כתוב עליה כלוף בן מוסא; יש לך בה כריכת אריגים ובה קי''ב יריעות
רחבות; קניתי אותן בהנחה לעומת מה שקנו אחרים, בנ' רבעי דינר; ג' קנטארים שעווה.
כל המעילים שם הם שלך, ושלך גם כריכת שעווה ועליה מעילים, בשותפות
עם יעקוב בן אזהר, חצי חצי. החשבון יגיע אליך, ובו כל מה שנמכר בשבילך 
ומה שקנו לך; כיוצא בזה יגיע אליך החשבון של אשתקד, מפורט. התקנתי אותו על פי הרשימה
המקורית, כי בעת שהעתקתי אותו מיהרתי וטעיתי שם בחיבור; כיוצא בזה מחברת
החשבון שלך תגיע אליך, כדי שתקרא מה הסחורות ששלחת אלי ומהן הסחורות שנותרו אצלך, כי
לא זיכית אותי בחשבונך בעד התמורה של שני משואי הפשתים שהגיעו למהדייה, לא אשתקד 
ולא השנה, אף לא הזכרת אותם אף פעם. והנה, אחי, ממש ביום שאני כותב זאת, והוא הלילה שלפני ההפלגה,
היה ביקוש לפלפל כי נגמר אצל הזרים, ובאו 'שכטור'ים, אבל לא נותר אלא אצל
אנשי העיר וקנו אותו מק"מ עד קמ"ב, וכבר קיבלתי פיקדון ק"מ וקמ"ב
בעד הפלפל שאצלי שהוא שלי, אבל אני, אחי, איני סבור שארצה לחשבו רק שלי,
אלא אעשה את כל המכירה לחצי; אלוהים יגמול לי על מה שאני עושה לאנשים, כי איני רוצה 
גמול מבן אדם. שילמתי לברוך י' רבעי דינר. את הפשתים אשר לבן אחותך
לקחה אותן אמו במו ידיה לא הגיעו אלי. מסר לה אותן כיאר. את י' רבעי הדינר
אנכה ברצון האל, מן הפלפל הנוסף, ואתקין את החשבון הנותר אחרי
שאקבל את התמורה בעדו ואוסיף אותה אל היתרה לזכותך מהתמורה בעד הפשתים. קניתי לך 
מתמורתן ק"ק רבעי דינר ולא נותרו לזכותך אצלי לא סחורה ולא דינר ולא דרהם, חוץ מהיתרה
של תמורת הפשתים, אחרי שאסכם אותה ואבדוק את הסיכום, כי הרי לא נשאר לזכותך חוץ מזה דבר, לא מן
השותפות ולא מן הסחורה. קיבלתי מכתב מאדוני אבו סעיד על בוא ה'קארב' של
מפרג' לספאקץ וכי הוא ישלח (ויבקש) בעניין הלכה, שיפנו אותה למהדייה. לא נודע לי 

recto, right margin
(1–7) עליו דבר חוץ מזה. הגיע מכתבך, שבו אתה כותב שתשלח לי מה שאצלך וכי אמסור זאת למי שתכתוב לי. אני ירדתי לסוף דעתך ועשיתי הכול כאשר ציווית. 
(8–12) כיוצא בזה, אני מבקש ממך שתעשה אף אתה, כפי שעשיתי אני עמך, ותשים לב לכל מה שמגיע לי ותקנה לי בזאת סחורה ותשלח אותה אלי, כפי שעשיתי אני. 
(13–18) אל תקנה לי פשתים כי הפשתים מתקלקלות באוניות האלה .... ; אבל אם קשה עליך הדבר, .... להשלים .... הודיעו לי אנשינו 
 
recto, top margin
שיש ביקוש ל'לאסין' בפסטאט .... שום לכה, כי היא בצמצום …. השתדל 
 
verso

בשנה זו והוסף עמל על עמל, כאשר עושה זולתך. יש לך בכריכה מעיל כחול שאינני
יודע של מי הוא, לא מן השותפות ולא מן החשבון הפרטי ואינני יודע למה קנית אותו לפני 
שנסע טייב. אשר למה שכתבת על המעשה בבן אחותך וכי הקצית לו דינר בכל י', יש לך
בעצמך טעות; אינני מתכוון להתנגד לך כמה שאתה עושה, כגון ששילמת בעד המשרת
שני דינרים שכירות (באונייה) מהחשבון הפרטי שלי, והלוא הוא נסע עם סחורתך ועם מה שקנית ואתה הוא שכתבת שאשלחנו. אבל אני בוטח
באלוהים יתעלה, וההחלטה הסופית בידך, עשה כפי שתמצא לנכון. אני שולח לך את מיטב דרישות השלום,
ולא אזרז אותך יותר מזה במה שאתה עוסק בהדדיות בשבילי, ואני בוטח ביראת השמים שלך. ולכל מי
ששואל עלי, דרישות שלום, ולבן אחותך, דרישות שלום ; ועבדיך בני דורשים בשלומך. ושלום.
בשם אלוהים, שים לב לכל נושא מכתבים היוצא ושלח לי מכתבים על כל הדרוש, כי אני מצפה להם בכליון עיניים.
כבר קיבלתי את התמורה בעד שני המשואים, ואקנה לך בה עוד כרכום ומצנפות. ושלום. 
תגיע אליך עם הספן היהודי 'שכאלה' ובה י"ד רטלים משי,
שלם לו רבע דינר. ושלום, אני מבקש ממך: חשב לעצמך את חשבונך וכל
יתרה שתהיה לזכותי מסור לגרסי, כי אתה הלוא טרוד מאוד. ושלום. 

verso, address
לאדוני ורבי אבו אלפרג' ישועה בן אסמעיל נ"ע אלמכמורי, ייתן לו אלוהים אריכות ימים ויתמיד (את גדולתו) …. מכלוף בן מוסא נ"ע בן אלצאיג.