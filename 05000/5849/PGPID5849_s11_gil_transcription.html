
<html>
    <head>
        <title>Transcription of Letter: T-S 12.261</title>
    </head>
    <body style="max-width: 860px; margin: auto">
        <h1>Transcription of Letter: T-S 12.261</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/5849/iiif/textblock/15334/canvas/1/">
                    
                    
                    
                        <h3>Recto</h3>
                    
                        <ol>
<li><span lang="he">אטאל אללה יאכי ואלעזיז עלי פי אלכיר בק[אך] ואדאם סלאמתך ונעמאך וזאד מן פצ'לה ואחסאנה</span></li>
<li><span lang="he">לדיך וגעלני מן כל סו פדאך ולא אוקפני עלי מא נכרה ותם לך אלעאקבה ויגמע בינך</span></li>
<li><span lang="he">ובין ולדך באגל קריב ווצל טיב בן כאלך ואנא פי אלצור קאעדה נשיע מן ימצ'י</span></li>
<li><span lang="he">ונתלאקא מן יגי אסל אללה תעאלי לא יגיבני מן טרקכם אלא אן ערפני בסלאמתך</span></li>
<li><span lang="he">פחמדת אללה ווצל איצ'א בן גנדובה והו ידכר אנך תמצ'י מן תם אלי אלאנדלס עלי</span></li>
<li><span lang="he">טריק בונה והד'א יאכי כאן אכ'ר צברי ואנתצ'ארי אללה אללה יאכי ארגע אלי ביתך</span></li>
<li><span lang="he">וצדרך ומעמא אנך מעצ'ור ואנת תעלם אנמא ימתחנו פי הד'ה אלדניא אלאכ'יא[ר]</span></li>
<li><span lang="he">אסל אללה תעאלי יעגל באלכ'לף ויאכי לו ראית אם אלנגא מא ערפתהא נתנגס בנצ'רי</span></li>
<li><span lang="he">להא ליש לא תראהא אנת ואנת גפית אלגמיע ומתל מא יכברו אלנאס פי סנה</span></li>
<li><span lang="he">&nbsp;תכבר הי פי שהר אסל אללה לא יעדמהא חיאתך ואנהא תמשי אלדאר בטולהא ותציח</span></li>
<li><span lang="he">&nbsp;באבא ומא צאבת כארס תכרג בהא אלי אלזקאק חתי לחקהא אלנגס פי גאיה ארגו</span></li>
<li><span lang="he">&nbsp;אללה יגעלהא פדאך ופדא בלדך ולו גית יאכי אלי הון מא כאן ימנעך</span></li>
<li><span lang="he">&nbsp;ללכרוג וסת הם לו ראיתהא מא ערפתהא מן מא וצל אלהם אלי קלבהא ונחן כלנא</span></li>
<li><span lang="he">&nbsp;נליהא ואן דמעתהא תסבק כלאמהא ותקול אנתם כליתמוה יכרג ואנמא</span></li>
<li><span lang="he">&nbsp;אנא נערף אן הד'א כאן אמלה פי ואלסעה יאכי ענד מא וצל אלהם נסית אנא נפסי</span></li>
<li><span lang="he">&nbsp;מן תעליק קלבי באבי אלפצ'ל אלדי מא סמענא ענה שי ונסית יאכי //אבי// אלכיר ומא</span></li>
<li><span lang="he">&nbsp;ענדי אחד אגל מנך לאנך קאעד בין אלעסאכר אסל אללה יגמע ביננא קבל</span></li>
<li><span lang="he">&nbsp;פראק אלדניא ועלי איש יאכי עמלת בנפסך פי הדה אלשתוה הדא אנמא</span></li>
<li><span lang="he">&nbsp;כאן תכון מן אלדאר ללכניסיה אסל אללה לא יואכדכם בדמעתי ומא בקית</span></li>
<li><span lang="he">&nbsp;לי קוה ווקת אן דכלו אלי יאכי קאלו אן אכ'וך סלך ד'השת וגית נלבס</span></li>
<li><span lang="he">&nbsp;אתערית ומשית פי אלדאר עריאנה חתי מצ'ית לדאר כ'אלי וקלת להם</span></li>
<li><span lang="he">&nbsp;איאן ג'יר הדא חתי חלפו לי וראית כתבך בדאך תראגעת רוחי קליל</span></li>
<li><span lang="he">&nbsp;והדא אלדי עמלת לי פי הדה אלשתוה בעד הדה אלציפה ובקית</span></li>
</ol>
                    
                        <h3>Recto, upper margin</h3>
                    
                        <ol>
<li><span lang="he">ואללה יאכי בעד כרוגך ס' יום צאימה חתי חלף עלי אבו אלסרור אן צמת </span></li>
</ol>
                    
                </div>
            
                <div data-canvas="https://geniza.princeton.edu/documents/5849/iiif/textblock/15334/canvas/2/">
                    
                    
                    
                        <h3>Verso</h3>
                    
                        <ol>
<li><span lang="he">אן צמת(!) לא בד לי מן מא נסאפר ולא דכלת לך דאר ומא נקוא לכם יאכי</span></li>
<li><span lang="he">גיר באלדעא אסל אללה יתקבל מני צאלח אלדעא פיכם ואעצם מא עלי אלדי</span></li>
<li><span lang="he">לם נרא לך כתאב יתפרג עני קליל והדא הו אלמערוף לנא תכון אכתר</span></li>
<li><span lang="he">מן אבי אלסרור ואבי אלפצ'ל וכתנך אסל אללה יעגל עלי אלגמיע באלכ'לף</span></li>
<li><span lang="he">ואן אמראתך וחדהא פי אלדאר ובן זגמאר נזלו עליה אלקעאסרה</span></li>
<li><span lang="he">באלליל וגרחוה וגרחו אמראתה ואכדו כל מא כאן פי אלדאר וקאלת</span></li>
<li><span lang="he">אמראתך ליס נקעד וחדי פי אלדאר ואמתחנת אלזרקה בנת עמי אסל</span></li>
<li><span lang="he">אללה לא יחייני לדיך אליום מאת להא אכוהא פי אלבחר ואמראת</span></li>
<li><span lang="he">מנחס(?) נגיה מאת להא אכוהא אבו אלפרג ובן אלסמסאר כלוף מאת</span></li>
<li><span lang="he">&nbsp;אסל אללה ינצר אהליהם ובן דאנוכה פי טריק בונה לם יבקא מעה</span></li>
<li><span lang="he">&nbsp;שי אללה יעגל עליה באלכלף ונתן עאד את.... מן אקואם כתירה</span></li>
<li><span lang="he">&nbsp;[ &nbsp; &nbsp; &nbsp; &nbsp; ] אלנאס צ'רוב אסל אללה יחסן אלעאקבה לכ'ל ישר' וכאן יכפינא</span></li>
<li><span lang="he">&nbsp;[&nbsp; &nbsp; &nbsp; &nbsp; &nbsp; ] גרביה ועדאותהם גדידה [&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] וקאל לי סעאדה כתני</span></li>
<li><span lang="he">&nbsp;ענהם אנמא כאן לנא פי אלקירואן ר' אעדא ג' אנגלאו ואלעאקבה אלי</span></li>
<li><span lang="he">&nbsp;[אלא]כיר ואנתם אן שא אללה תעמלו פיהם מא עודתמוהם וכתנך פי כל</span></li>
<li><span lang="he">&nbsp;עאפיה לאנה מא יקצר פי אלודאד ואנה לילה ינזל מן אלקצר אלי דארך</span></li>
<li><span lang="he">&nbsp;יגי [ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; גואב כתאבי [&nbsp; &nbsp; &nbsp; &nbsp; &nbsp; &nbsp; ] אן נרכב</span></li>
<li><span lang="he">&nbsp;ונגיך וליס מתלך [ &nbsp; &nbsp; &nbsp; &nbsp; &nbsp; ] וכל מן פי אלמהדיה שאכר לך עצ'ים וכץ נפסך</span></li>
<li><span lang="he">&nbsp;אלסלם ואנא צדקה נקריך אלסלאם [ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] לא תנסא אכותך</span></li>
</ol>
                    
                        <h3>Verso, lower margin upside down</h3>
                    
                        <ol>
<li><span lang="he">לשיכי וסידי וגלילי אטאל אללה בקאה &nbsp; &nbsp; &nbsp; &nbsp; &nbsp; &nbsp; &nbsp; &nbsp; מן עבדה וולדה וצניעתה צדקה</span></li>
<li><span lang="he">עזיז [ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ]&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; אבן עיאש [ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ]</span></li>
</ol>
                    
                </div>
            
        </section>
    </body>
</html>
