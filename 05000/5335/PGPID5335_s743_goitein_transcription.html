
<html>
    <head>
        <title>Transcription of Legal document: Bodl. MS heb. a 3/16</title>
    </head>
    <body style="max-width: 860px; margin: auto">
        <h1>Transcription of Legal document: Bodl. MS heb. a 3/16</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/a/canvas/ms-heb-a-3-16/1.json">
                    
                    
                    
                        <h3>I, 41</h3>
                    
                        <ol>
<li>[נקול] נחן אלשהוד אלואצעין כטוטנ[א פי אכר הדא אלמסטור אן למא כאן פי … לחדש]</li>
<li>[תש]רי שנת אתקנא לשטרות בפסטאט [… חצרו אלינא אלשיךֹ]</li>
<li>[אב]ו אל רצא כגק מ ור יוסף התלמיד היקר החכם והנבון ואכוה [אלשי]ך [פצֹ]ל א[ל]לה כגק […]</li>
<li>התלמיד היקר אלמערופין באבן אללבדי אולאד כגק מר ורבנא ברכות הזקן היקר נע וקאל לנא</li>
<li>אקנו מנא ואשהדו עלינא בגמיע אלאלפאט אלמחכמה ואלמעאני אלמאכדה אן קד תסלמנא</li>
<li>מן אלשיך יוסף כגק מ ור יוסף השר הנכבד החכם והנבון חמדת הזקנים בר כגק מ ורבנא</li>
<li>פתחיה השר הנכבד החכם והנבון הזקן היקר זקן הקהל נע דידייע (!) בן אלאעסר</li>
<li>מן אלעין אלמצרי נקד מצר ארבע מאייה דינאר ואזנה מנתקדה ותסלמנא איצא</li>
<li>מן אלשיך אלזכי כגק מר ורב פרחייה (!) התלמיד היקר בר כגק מ ורב נסים המלמד החכם והנבון</li>
<li>שצ דידייע בן יגו מן אלעין אלמצרי נקד מצר מאיתין דינאר //מ//נקודה ואזנה וגמענא אלמבלגין</li>
<li>אלמדכורין בידנא עלי סביל אלשרכה פי מטבך אלסכר ומהמא פתח אללה תע בה פי הדה</li>
<li>אלמבלגין כאן קסמה מתסאוייה בין אלארבע שרכא והו אן יכון ללשיך אבו אלרצא ולאכיה</li>
<li>פצל אללה אלנצף וללשיך יוסף וללשיך אלזכי אלמדכורין אלנצף ואן אלאכין והמא פצל אללה</li>
<li>ואלשיך אבי אלרצא קד כאתבו אלשיך אבי אלחגאג יוסף אלמדכור עלי גמיע אלמטבך אלכביר</li>
<li>אלדי חצל להם מן גהה אביהם באלמיראת ובאלמשתרי מן אכותהם כמה יתביין תפציל</li>
<li>דלך באלכתב אלערבייה וכדלך ירוד הדא אלמטבך מדכור (!) פי אלכתב אלערבייה אלמכתתבה</li>
<li>באסם אלשיך יוסף שצ והדה אלמכאתבה מנהם ללשיך אבי אלחגאג אנמא הי ציאנה למאל</li>
<li>אלשיך יוסף אלמדכור ולמאל אלשיך אלזכי אלמדכור והו אן מתי מא תצרפו האולאי אלאכוא</li>
<li>פי שי מן הדה אלמבלגין פי מא יכץ נפסהם מתל יופי מנה דיין או מטאלבה ענהם</li>
<li>או ינצר אחד מן שרכתהם מן גהתהם מן טלב סלטאני ממא יכצהם פאן הדא אלמטבך</li>
<li>אלמכתתב באסם אלשיך יוסף יכון מנה חצה תסאוי קימה מא אכדוה או //מא// אופי ענהם</li>
<li>ביעה תאבת לאן יתסלמו אלשריכין והמא אלשיך יוסף ואלשיך אלזכי אגרה תלך אלחצה</li>
<li>אלתי תסאוי קימה מא נקץ מן מאלהם אל חית יכמלו אלאכוין מא נקץ מן מאל אלשרכה</li>
<li>ואן מא ללשיך יוסף אלמדכור ולא לשריכה אלשיך אלזכי אלמדכור אן יעיקו אלמِלך בעד</li>
<li>אן יתסלמו מאלהם מן אלאכוין אלמדכורין [[ולו בעד]] //אלי נהאייה// כמסה סנין //מן אתסקבאל שנת אתקנב לשטרות// ואן בעד האדה אלמודה</li>
<li>[ל]א [י…]ו ענהם אלמבלג פי מא יכץ אנפסהם בגיר צורה שרכה פי אלמתגר אלמדכור</li>
<li>ליס לאחד מן אלאכוי אן יכרג הדא אלמِלך מן יד אלשריכין והמא אלשיך יוסף ואלשיך אלזכי</li>
<li>בל ילזמהם אן יכתבו להם מבאייעה בפצול כלף אלכתב אלאצלייה אלערבייה ויכון</li>
<li>הדא אלאבתיאע ביע מבתות מן אלאן כמא ישהד בדלך אלכתב אלערבייה וקד</li>
<li>ארתצו אלאכוין והמא אלשיך אבי אלרצא ואלשיך פצל אללה באן יתרכו אגרה אלמטבך</li>
<li>אלמדכור ויעמלו אלטרח בדינארין עין כל טרחה גרם עליהא קליל או כתיר או עמל</li>
<li>פי אלמטבך טרחה ואחדה פי אלסנה או אלף טרחה פי אלסנה ליס להם גיר אלמקדאר אלמדכור</li>
</ol>
                    
                </div>
            
        </section>
    </body>
</html>
