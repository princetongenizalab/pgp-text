
<html>
    <head>
        <title>Transcription of Letter: Bodl. MS heb. a 3/19</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. a 3/19</h1>

        <p>S. D. Goitein and Mordechai Akiva Friedman, <em>India Book 2: Madmun, nagid of Yemen, and the India trade: Cairo Geniza documents‎</em> (in Hebrew) (Jerusalem: Ben-Zvi Institute, 2010).</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/a/canvas/ms-heb-a-3-19/1.json">
                    
                    
                    
                        <h3>recto</h3>
                    
                        <ol>
<li>[...] יגי מעה [..................]</li>
<li>ומא דכר{ה} מולאי מן סבב זכרי בן אבו אלפרג אלטראבלסי</li>
<li>וקד וצל (!) עלא גמלה אלסלאמה ובאע ואשתרא ותכלץ</li>
<li>וכרג פי סנתה וכאן אלשיך נהראי בן עלאן וצל מעה</li>
<li>בוכאלה מן ולד נסים בן בנאיא ווצל זכרי אלטראבלסי</li>
<li>איצא בוכאלה מן אהל אלרגלין אלמגרביין אלדי תלפו</li>
<li>פי מרכב געפר פלמא וקף עבדה עלא אלוכאלתין</li>
<li>כאן ללרגלין אלמתופיין ענדי ודאעה קמ דינ'</li>
<li>מלכייה פאשתרו בהא עדלין לאך פיהם אלף רטל</li>
<li>אלקימה קיג ומונה אלעדלין יג דינ ואכדו בז קצי</li>
<li>למכס עידאב וכרא אלצחרא ביד דינ צח אלגמלה</li>
<li>קמ דינ וקד וקע אתפאק אלוכילין אנהם יגעלו</li>
<li>האדה אלרסאלה ביד אברהם בן סמך אלדעוה ליוצל</li>
<li>להם דאלך מע גמלה רחלי אלא מצר אן שא אללה</li>
<li>פאדא חצלו אלגמיע פי מצר תחאכמא אלוכילין</li>
<li>עלא דאלך פמן תבת לה חק אכדה לאן מא כאן</li>
<li>פי עדן מן יפצל בינהם ולא מן יערף אלחאל וקד</li>
<li>אכדת אנא מנהם כתאב בראה ולם יבקא עלי עלקה</li>
<li>וסלמת איצא לזכרי אלטראבלסי בהארין לאך</li>
<li>ומננתהם ליסלם דאלך אלא אהל אלנפוסי פי טראבלס</li>
<li>לאני סמעת אנהם קום צעף באלמרה וראית דאלך</li>
<li>ראי (!) ואמא גיר דאלך פאן עבדה אסתכאר אללה</li>
<li>תעאלי ואנשא מרכב פי עדן וגהזה בשרכה</li>
<li>אלשיך אלאגל בלאל אלא סילאן ופיה מן אצחאבנא</li>
<li>סאלם בן אלחזאן ובן חדאדה ואלבטיטי ואלצאיג</li>
<li>אלדי כאן וצל צחבתה ואלצאיגין אלדי וצלו האדה</li>
<li>אלסנה אבו עלי ואלרגל אלמגרבי סאפרו אלגמיע</li>
<li>פי אלמרכב כתב אללה סלאמתהם ואיצא אסתכאר</li>
<li>עבדה אללה תעאלי ואנפד צחבה אלשיך אלאגל</li>
<li>נהראי בן עלאן וצחבה אלשיך אברהם בן</li>
<li>אבו אלחסן אלמערוף בן סמך אלדעוה עלא ידיהמא</li>
<li>אלאתנין בשרכה אלשיך אלאגל בלאל בן גריר</li>
<li>אלאוחדי מן אלאך (!) סתון עדל אלוזן ק בהאר וברסם</li>
<li>אלמוון פי עידאב מכס וכרא ח אעדאל פלפל תובאע</li>
<li>פי עידאב ברסם אלמוון ואלכרא ואיצא ק תוב</li>
<li>קצי ברסם מכס סואכן וסואה האדא גמיעה</li>
<li>ללשרכה ועבדה יסאל מן תפצלה ויעוול עלא</li>
<li>אנעאמה אדא וצל דאלך אן שא אללה באלסלאמה</li>
<li>קבץ נצף האדא אלאעדאל אלמדכורה ואבאעהא</li>
<li>לעבדה במא קסם אללה תעאלי ורזק פאדא</li>
<li>צאר דרהם מעלום כאן אלעוץ נקד דהב</li>
<li>ופצה לא גיר קסם דאלך ואנפד מנה שי מע</li>
<li>בעץ אלתגאר אצחאבנא או גירהם אלמערופין</li>
<li>אלתקאת ושי יכון ביד אברהם בן סמך אלדעוה</li>
<li>ואן אחתאג האדא אברהם אלמדכור אלא סלף</li>
<li>ק מתקאל ישתרי בהא שי ידכל עליה פי פאידה</li>
<li>אנעם מולאי ושרא לה אלדי יטלב וערף מא</li>
<li>ישתרי לה וכתבה לעבדה פי אלכתאב וקד</li>
<li>אוציתה אן ישתרי קפץ גצאר זבאדי וצחון</li>
<li>וכיזאן וד מתאקיל ורד מרבא מליח מסתעמל</li>
<li>ברסם אלמנזל וכתבת מעה תדכרה יעמל</li>
<li>במקתצאהא ואיצא צחבתהם לכאצה עבדה</li>
<li>סתין צרה קרפה סילי כל צרה ק רטל יכון אלגמלה</li>
<li>עשרין בהאר יקבץ מולאי נצפהא איצא {⟦וי...⟧}</li>
<li>וינעם ויביע לעבדה דלך במא קסם אללה תעאלי</li>
<li>ויכון חסאבה נאחיה לאנה לכאצה עבדה</li>
</ol>
                    
                        <h3>Recto, right margin (in a different hand)</h3>
                    
                        <ol>
<li>מן ...</li>
<li>ואעזאזהם אלואחדה</li>
<li>ללגרבה ואלתאניה למא</li>
<li>בינה ובין עבדה</li>
<li>וליס יכפא עלי מולאי</li>
<li>אלצואב וכדלך מן</li>
<li>סבב אבו אלכיר</li>
<li>אלברקי בתתויהה</li>
<li>פי בעץ אלבלאד</li>
<li>ואנא אן שא אללה</li>
<li>ארגו וצולה פי האדה</li>
<li>אלסנה ולקאה פי</li>
<li>עידאב ואן</li>
</ol>
                    
                </div>
            
        </section>
    </body>
</html>
