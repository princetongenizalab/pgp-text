
<html>
    <head>
        <title>Transcription of Letter: T-S 13J6.15</title>
    </head>
    <body style="max-width: 860px; margin: auto">
        <h1>Transcription of Letter: T-S 13J6.15</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00006-00015/canvas/1">
                    
                    
                    
                        <h3>Recto</h3>
                    
                        <ol>
<li>אטאל אללה בקא מולאי וסיידי ואדאם ו[קאה וצאנ]ה וחרמתה קד ג.....</li>
<li>רייסי ו.ל...גא ורגא לגמלה מן אל ראגבין פי פצלה ואל ראגיין ... [...]</li>
<li>אבקא אללה מולאי וסיידי יוסף בר פרחיה נע ערף יגו אכו מבשר רגבת אלי</li>
<li>מכארם סיידי פי אל אנקטאע אליה ואל דכול פי גמלה צנאיעה ועדיד אלמוהל..</li>
<li>לה אל מתקלבין פי פצלה אל מעולין עלי אחסאנה פאן ראי סיידי אעזה אללה</li>
<li>מא רגותה מן אנעאמה ואמלתה מן אחאסנה אן יתפצל עלי בכתאבה ואן</li>
<li>ישרח לעבדה אלמצדר [...]ה כמיה אל שי אל מבעות אלדי כאן באידרו</li>
<li>לאן וצלני כתאב [... א]ן יג.נ[י] וזעמה פי תטויל כלאמה ואעלמ.</li>
<li>בהדם דארה ומא אד וכ[...] למן ... אן יגיתני בדלך מן אל פקר ואל חאל אל האלך</li>
<li>ואל אנגלא בכתרת אל האילין מע אל עדם ואל פאקה וקלה אל טאקה לם יוצלנא</li>
<li>בעץ דלך ודכר אנה קד צאע אל בעץ ובקית מעלק אל כאטר משגול אל</li>
<li>סר מן כל פן לאן אכי קד דכר אנה יערף אל אצל אל באקי במצר בעד אן</li>
<li>צאע //אל// אכתר אתנין ועשרין דינאר מצריה אשתרי לנא בהא פלפל ברסמנא</li>
<li>גמיעא תם קאל //לי// אן אלדי צח פי נצפך ארבעה וסתין רטל פלפל ואתנין ועשרין</li>
<li>רבאעי דוקיא ווכילי יקול לם ידפע לי סוי נה רבאעי פתבת פי יתר הגזם</li>
<li>אכל הארבה וג כמא יקו בתר עניי אזלא עניותא למא רמאני אל זמאן בסהאמה</li>
<li>ואחתגת ונזל בי אל חאל נקול עלי גמיע דלך ברוך דיין האמת אד דלך אגמע</li>
<li>מן כתרה דנובי חתי אן ולדי אל אכבר אלדי כאנה ינפעני יקרי אל אטפאל נתעיש</li>
<li>מעה אעתל בורם פי אצבעה לי נעאלגה כם מן אל מדה לם נגד לה דוא אסאל</li>
<li>אללה אן יכפיך אל אסוא ולא יריך נכבה פלמא אנתשר אלינא יא מולאי צאנך אללה</li>
<li>כרים אפעאלך וגמיל אכלאקך ואצטנאעך אל מערוף וקיאמך בחאל אל צעיף וחטה</li>
<li>פי גיבתה וחטרונה ומא אכצך אללה בה מן אל עקל אל פאצל ואל אדב אל כאמל מתא</li>
<li>חרצני עלי מכאתבתך וגסרי לדלך ולחסן אל טן בך פאן ראית לא אוראך אללה ולא</li>
<li>לאכואנך פיך מכרוהא אן תתפצל עלי ברקעה פי מא רגותה מן אחסאנך ואמלתה</li>
<li>מן אנעאמך אן תשרח לי גמלה דלך אולא ואכרה ואן תשיר עלי בראיך אל סדיד</li>
<li>וכלאמך אל רשיד פי מא נעמלה פי אל גמלה מע אל גמיע ותכפי אל גמועאת אמרי</li>
<li>ולך תהיה צדקה לפני ייי אלהיך והדא כתאבי ישהד עלי באטלאק ידך פימא תבעתה</li>
</ol>
                    
                        <h3>Margins:</h3>
                    
                        <p>(1) ממא יצח לך ויטהר (2) או תטלבה לאנך מן (3) בית דין פי מכאנך (4) אבקאך אללה סתרא (5) ללזמאן ואכפאך ומן (6) ילוד בך טוארק אלחדתאן (7) לאני אנא צעיף קליל אל (8) נהצה מעלול אל גסם (9) מתקל אל גנאח וראני (10) אלדי אוגב תאכירי ען (11) דלך מע כמיה... (12) ולאתמ[...] (13) [...]ך ומא (14) פי ... ... (15) פתח פיך לאלדי</p>
                    
                        <h3>Top:</h3>
                    
                        <p>(1) פתח [...] (2) [...] מן .צא (3) ... יצל אלגמיע הנאך (4) [...]הא (5) [[[...]גני נית..ריד (6) ..... פדפעת אמרי (7) אליך פי.. אלאמר (8) לאן ראית אן תעמדני (9) [...] אל זמ... (10) מכנזי אל א[...] (11) [...] דלך פ[.]לת מא (12) [..]א לה .ל[...] (13) ..א מת..א (14) [...] אן שא אללה (15) ואפצל סלאם אללה עלי (16) [מו]לאי וצנע אללה לה (17) [אפצ]ל אל צנע וא... (18) צדק וא[...] ושלומך (19) [...] אמן סלה</p>
                    
                </div>
            
        </section>
    </body>
</html>
