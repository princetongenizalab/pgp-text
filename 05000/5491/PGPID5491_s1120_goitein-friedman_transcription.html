
<html>
    <head>
        <title>Transcription of Letter: ENA 2557.151</title>
    </head>
    <body style="max-width: 860px; margin: auto">
        <h1>Transcription of Letter: ENA 2557.151</h1>

        <p>S. D. Goitein and Mordechai Akiva Friedman, <em>India Book 3: Abraham Ben Yijū, India Trader and Manufacturer: Cairo Geniza Documents‎</em> (in Hebrew) (Jerusalem: Ben-Zvi Institute, 2010).</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/5491/iiif/canvas/1/">
                    
                    
                    
                        <h3>recto</h3>
                    
                        <ol>
<li>ואלדי אל עזיז עלי אלאתיר ואל[... אטאל אל]לה בקאה וצאנה</li>
<li>[ווק]אה וכפאה מא יהמה וצד ע[נה]מא יגמה וקרב אסבאב</li>
<li>אללקא בה במנה ופצלה אעלמך [סל]מך אללה אן קד וצלנא</li>
<li>אלי מסיני פי האל אל סלאמה ואל עאפיה ללה אלחמר לא בחסד </li>
<li>ולא במעשים בעד מא אקטנא פי אלטריק ח' איאם לאן קפל</li>
<li>עלינא אלנו פי בקטס וכנא קד אכרינא מן אל ערל צאחב אל</li>
<li>קארב ברבאעיין גיר רבע ואתפקנא מ[עה] א[ן י]נזלנא פי אל פ//א\\ר[ו]</li>
<li>קריב מן מסיני תטהר מן אלמכאן וטלענא אלי אל בחר לילה אל </li>
<li>שבת ומענא יהודי כהן מן אהל סלרנו פמכתנא אלי יום אל[.]</li>
<li>וצלנא בקטס פכאן נו פאקמנא הנאך אלי יום אלגמעה פטלענא</li>
<li>אלי אלקארב וקת אלגדא' וצלנא מוצע יקאל לה מילאץ פנזל אל</li>
<li>יהודי מן אלקארב הו ויצחק כתן בן גובנא מצאו פי אלבר</li>
<li>וקאל אל ערל צאחב אל קארב אן מא נבלג אלי אל פארו והו אל</li>
<li>מוצע אלדי אתפקנא יגזלנא תם אלי יום אל סבת וקאל אן אדא</li>
<li>וצלת בכם אלי תם ננזלכם לאן מא נטיק נקטע אל טריק פכפת</li>
<li>מן חילול השבת ומן גירה פאכרית מע קום אכר בתלתין רבא'</li>
<li>פוצלנא אלי מסיני יום אלשבת פאסתקצינא יום אל אחד ען עמ[י]</li>
<li>מבשר פוגדנאה הנאך ומא אקצר ונזלנא ענדה תם אסקצית (!)</li>
<li>ען בן סטלון ובן ברוך פוגדתהם פקאל בן סטלון אנא נתכלף</li>
<li>לך באל כרא ותטלע מענא אן שא אללה פשורת עמי ובן סטלון</li>
<li>ען ספר משה פקאלוא מא פיה פאידה אולא אן ירגע אלי ואלדה</li>
<li>פקאל הו לא בד מן מסירי חתי לא נרגע פארג פבקית מתוקף</li>
<li>פי אמרה ומא ראית מנכם כתאב משרות ולא באחואלכם</li>
<li>כמא יפעלוא אלנאס ואסעה לא תפרט פי כתאב משרוח</li>
<li>תכברני האלך וחאל ואלדתי ואכי ומא אנתם פיה ולא תשגלוא</li>
<li>אסרארכם מנא לאנא פי עאפיה וקד עטאני בן סטלון ננסך </li>
</ol>
                    
                        <h3>recto, right margin</h3>
                    
                        <ol>
<li>לה פיר'</li>
<li>עירובין</li>
<li>לרבינו</li>
<li>נסים</li>
<li>וטלבוני</li>
<li>אכתר נפוס</li>
<li>אל בלד</li>
<li>אן נקרי</li>
<li>תם ענדה</li>
<li>אד אלבלד</li>
<li>עארי</li>
<li>ולולא</li>
<li>אן אל</li>
<li>בלד לא</li>
<li>יצלח אלי</li>
<li>סכנאך</li>
<li>לכנא</li>
<li>נשיר</li>
<li>עליך</li>
<li>[בא]למגי</li>
<li>ול.[...]</li>
<li>ותרה </li>
</ol>
                    
                        <h3>recto, top margin</h3>
                    
                        <ol>
<li>ובלד</li>
<li>מקארב</li>
<li>קדר אל</li>
<li>סכנא</li>
<li>וקומה</li>
<li>קליל</li>
<li>אל אגתהאד</li>
<li>פי אל קרא</li>
<li>ואל צלא</li>
<li>ומן יום</li>
<li>דכלנאהא</li>
<li>מא צלינא </li>
</ol>
                    
                </div>
            
                <div data-canvas="https://geniza.princeton.edu/documents/5491/iiif/canvas/2/">
                    
                    
                    
                        <h3>verso</h3>
                    
                        <ol>
<li>פיהא לא מנחה ולא מעריב בציבור וצלאת שחרית יצליוהא</li>
<li>מן קבל טלוע אל פגר מא ינפגר אל צו אלא קד אכמלוהא [אל]נא[ס] ומא</li>
<li>[יט]צי אל אנסאן אלי אלבחר ללתצרף אד סכנא אלבלד מ[ן] גיר מלחאצתה (!) </li>
<li>תפותה אל צלא ואזקתהא לא יטאק אל משי פיהא מן [אלדר]ן וקד</li>
<li>שאורת עמי ען סבב יונה ושאורת איצא בן צטלון פקאל אלי אן יגי אל</li>
<li>שיך שמואל ונתוסטו מעה אלנובה לעל יכן ירגע וידפע שי ואמא</li>
<li>אלכתב אלדי דפע לי ר' זכריה אמרוני אן נעטיהם בל אנא אקרית</li>
<li>סלאמה עלי אל גמיע ושכרת מאתרה אעלמתך דלך פלא תפרטו </li>
<li>פי כתבת אלכתב וכץ נפסך באפצל אל סלאם וואלדתי אל סלאם</li>
<li>ואכברני כיף האלהא והל וצלת לכם אל כתב אלדי בעתת לכם </li>
<li>ואל קפל וקד כתבת פי אלכתב צפת מא יצלח להא והו מתקאל</li>
<li>סכבינג בעד כל ג' איאם וגוארש כמון פמא נוציכם לא תפרטו</li>
<li>פי ארואחכם ולא תגודו עלי אנפסכם באל ציאם ולא תבכיו לאן</li>
<li>כמא נסמע דלך יתחרא קלבי וכבדי ותדכלוא עלי נפסי </li>
<li>אצעב האל ואנא אחלפכם באסם אלכאלק אן תכונו תכפו ען</li>
<li>הד[א אלאסתפ]חאל ולא תפעלוה ובלג אלמעל[ם //נ]ט'\\ [אלס]לאם ואכיה מר יעקב</li>
<li>אלס[לאם ועלי מ] ור' זכר[י]ה אלסלאם [ומ]ר שלמה יזל אל סלאם ור'</li>
<li>חייא הכהן אפצל אל סלאם ואל חזן אלסלאם וגמיע אלקהל אפצל אל</li>
<li>סלאם ואטייבה ושלומכם יגדל מעלה מעלה אמן סלה ושלום </li>
</ol>
                    
                        <h3>verso, margin</h3>
                    
                        <ol>
<li>ונעלמך אן אלתקית באלצבי אלעזר בן אכו אלמזמיזיה //פי אל מדינה\\ וכ[למת]ה וקלת ל[ה] כיף תפעל הדא וקבל י.ל.. [... מ]רוותה </li>
<li>אן חלף לא בד אן גמור כ... ל... </li>
</ol>
                    
                        <h3>verso, address</h3>
                    
                        <ol>
<li>[ו]אלדי אלעזיז עלי צאנה אללה בעינה אלדי לא תנאם           ולדייה אלשאיקין </li>
<li>יוסף[ט]למד בר פרחיה יגו אללה וליה וחאפטה                 אליה פרחיה ומשה ישע יקרב </li>
</ol>
                    
                </div>
            
        </section>
    </body>
</html>
