
<html>
    <head>
        <title>Transcription of Letter: T-S 13J17.2</title>
    </head>
    <body style="max-width: 860px; margin: auto">
        <h1>Transcription of Letter: T-S 13J17.2</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00017-00002/canvas/1">
                    
                    
                    
                        <h3>recto</h3>
                    
                        <ol>
<li>
<p>כתאבי יאסידי ומולאי אטאל אללה בקאך ואדאם עזה ותאידה וסעאדתה וסלאמתה ונעמתה</p>
</li>
<li>
<p>מן אלמסתקר ערבה אלסכות אדרכך אללה אמתאלה אעיאד כתירה שמיח וטוב לב ואלחאל</p>
</li>
<li>
<p>סלאמה ונעמה ואלחמד ללה רב אלעאלמין וצל כתאבך יאמולאי ווקפת מנה עלי סלאמתך</p>
</li>
<li>
<p>אדאמהא אללה לך ולי פיך ודכרת יאמולאי חדית אלסרה וסרעה נפאדהא אליך [ ]</p>
</li>
<li>
<p>אסתכרת אללה תעאלי ואשתרית לך דנאניר ואקפה וסגלמאסיה ושדתהא מע סרתין</p>
</li>
<li>
<p>אלשיך אבי אברהם בדרב(?) אלרשידיה צאחב בן שבל דאר אללוז ופי וסט אלסרה</p>
</li>
<li>
<p>שיי מא אשתריתה לך ודפעת לשיך אבי יצחק אברהם ח דנאניר סלפה</p>
</li>
<li>
<p>באיש צפר אלרחל פי קארב בן חכם וקד אקלע כתב אללה סלאמתה וגעלה</p>
</li>
<li>
<p>פי חיז אלסלאמה וכאן אקלאעה ערבה אלצום וצחבה אלשרקי יומין</p>
</li>
<li>
<p>ולילתין אללה יכתב אלסלאמה ופיה אבי אלפצל בן אלדין ואלנפוסי וולדה</p>
</li>
<li>
<p>וכאן לך מעי ג צבאיר אנפדת מע אלקטעה מתאע בן אלדאדוש אלדי מצת</p>
</li>
<li>
<p>באלהדיה צבארתין וצבארה מע בן אלדיין ואנא מנתצר ללקאפלה ננ[פד]</p>
</li>
<li>
<p>פיהא אלכף ואנא קאעד בטאל מא לי הנא שגל גיר הדא ונעמל</p>
</li>
<li>
<p>עלי אלטלוע למצר אן שא אללה נטלע לשיך אבי עבדאללה נרא אן כאן</p>
</li>
<li>
<p>יחבס עני אנא רחלי תקרא עליה סלאמי ומא גרצי אלא אנכארה</p>
</li>
<li>
<p>לעלה יקול מא לה ענדי שי נחב אן תקרי עליה אלכתאב ותערף ואלדה</p>
</li>
<li>
<p>ותקול לה הדא קולה לי לו כלית קצבה לאסתופי לך מא לך הדא ומ[א]</p>
</li>
<li>
<p>צאפרת ללגרב ולא בלד בעיד ובאללה לולא הו מא טלעת למצר</p>
</li>
<li>
<p>וכל שי ישבה בעצה בעץ ואמא מא דכרת מן קצה פרג בן גנג פמא</p>
</li>
<li>
<p>אעטאני אחד כברה לעל אללה יצל מרדוך ונערפו ענד מן הו ולי</p>
</li>
<li>
<p>מע בן אלרשידה שכרה לוז פיהא ויבתין שראהא דינאר ותמן פאן</p>
</li>
<li>
<p>אכדתהא אקצמהא עלי אתנין ותכץ עני אלשיך אבי יצחק אברהם</p>
</li>
<li>
<p>אלסלאם ותקול לה אנפדת(!) לך אלשיך אבי יעקב ויבה לוז תרידהא</p>
</li>
<li>
<p>פאן ארדאהא(!) יאכדה ואן לם ירידהא תכליהא לי חתי נצל אן שא אללה</p>
</li>
<li>
<p>וקד וזנת ענהא ואגבה עלי כל ויבה [&nbsp; &nbsp; &nbsp; &nbsp; &nbsp; &nbsp; &nbsp; ] חבה פלא תעטי לאחד</p>
</li>
<li>
<p>חבה ואחדה ומא וצל אחד מן אלגרב לא מן אטראבלס ולא מן סקליה</p>
</li>
<li>
<p>ולא מן בלד אלרום ולא מן מוצע ונחן מעלקין אלקלוב כל יום למרדוך</p>
</li>
<li>
<p>אללה יכתב סלאמתה ואלפוטה אלדי וגהת מעי למרדוך הי ענדי מא וגדת</p>
</li>
<li>
<p>למן נדפעהא ואבי אלסרור סלמה אללה וקת אן רץ אלמכזן מתאעה</p>
</li>
<li>
<p>רץ עלי אלפריון פמא וצלת לתוגיהה ולולא אנתצארי ללקאפלה</p>
</li>
<li>
<p>מא כנת אלא במצר ותהני מולאי אלשיך אבי עלי במלאכה</p>
</li>
<li>
<p>אללה עז וגל יערפה ברכתהא ויגעל בעצהם עלי בעץ ברכה</p>
</li>
<li>
<p>ואמא מסלת אלשיך יצחק בן יוסף פקד תעבת פיי אלרקעה</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>יום ואתנין חתי אכדת</p>
</li>
<li>
<p>רקעה אלרזמה</p>
</li>
<li>
<p>ועלמת עליהא</p>
</li>
<li>
<p>בעד תעב וקד</p>
</li>
<li>
<p>קבצת לה מן</p>
</li>
<li>
<p>תמן אלבסאט</p>
</li>
<li>
<p>ג דנאניר ונצף</p>
</li>
<li>
<p>וקד בעת לה</p>
</li>
<li>
<p>אלקטף ואכ/ד/ת</p>
</li>
<li>
<p>דנאניר מכצרה</p>
</li>
<li>
<p>מא הי גיאד</p>
</li>
<li>
<p>נקד אלסוק ובקי</p>
</li>
<li>
<p>מן תמן אלקטף</p>
</li>
<li>
<p>י דנאניר פי</p>
</li>
<li>
<p>אלסוק ואנא</p>
</li>
<li>
<p>נקבצה ונשדהא</p>
</li>
<li>
<p>לה פי סרה</p>
</li>
<li>
<p>ונגיבהא לה</p>
</li>
<li>
<p>מעי אן שא אללה</p>
</li>
<li>
<p>ומא וצלת</p>
</li>
<li>
<p>אלי אלרקעה</p>
</li>
<li>
<p>ותעלי//מהא</p>
</li>
</ol>
                    
                </div>
            
        </section>
    </body>
</html>
