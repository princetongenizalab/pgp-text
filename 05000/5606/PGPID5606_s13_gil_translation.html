
<html>
    <head>
        <title>Hebrew Translation of Letter: Bodl. MS heb. c 28/61</title>
    </head>
    <body style="max-width: 860px; margin: auto">
        <h1>Hebrew Translation of Letter: Bodl. MS heb. c 28/61</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section lang="he" dir="rtl">
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-61/1.json">
                    
                    
                    
                        <h3>recto</h3>
                    
                        <ol>
<li><span lang="he">אני כותב לך, אדוני ורבי, ייתן לך אלוהים אריכות ימים ויתמיד את ימי שלומך ויהיה לך ועמך ובכל ענייניך</span></li>
<li><span lang="he">מגן ושומר, מן הבית, בראש חודש אלול; מאלוהים אבקש שיודיעך את ברכתו ואת ברכת מה שבא אחריו.</span></li>
<li><span lang="he">שלומי טוב ואני בריא, לאדוני השלום והבריאות תודה; אבל אני כולי געגועים למראיך; יקרב אלוהים את פגישתנו</span></li>
<li><span lang="he">במקום שהוא הנכבד שבמקומות אצלו, ישתבח. אשר למה שרצית לדעת: עם בואי לסיציליה שאלתי את אחי על משואי</span></li>
<li><span lang="he">הפשתים שהיו בשותפות בינינו והודיע לי שהוא קיבל לא יותר משני משואים, שהיו ב'קארב' של אלדואמה. שאלתי אותו</span></li>
<li><span lang="he">על המשאוי שהיה באוניית האדון אבו עבדאללה ואמר: האונייה הגיעה אבל לא הגיעו לי בה פשתים ולא</span></li>
<li><span lang="he">ידעתי אם יש לי בה משהו, על כן לא קיבלתי ממנה כלום; אז שאלנו על המשאוי שבשביל אבו אברהים בן דודי, ואמר: קיבלתי</span></li>
<li><span lang="he">ממנו משואים על שמותיכם, אבל היה חסר לי משאוי נוסף למספר. ואז הודיע לנו את הסימון ומצאנוהו אצלו, אבל כבר</span></li>
<li><span lang="he">היה מכור, וקיבלנו ממנו את התמורה בעדו. מתוך כלל המשואים שהיו באוניית אלדואמה נמכר משאוי אחד ועמדנו</span></li>
<li><span lang="he">למכור את המשאוי השני לפני בוא האוניות, אבל הוא נשאר עד היום; אבל מחיר הפשתים כבר עלה ואנו עומדים למוכרו,</span></li>
<li><span lang="he">ברצון האל. אשר למשאוי הרביעי, אין עליו ידיעה. הגיע אבו אלפרג' בן אַסד ושאלתיו, שמא ימצא אותו באוניית אל</span></li>
<li><span lang="he">אשפילי, אבל לא מצא זכר ממנו, כי כל מה שהיה באוניית אלאשפילי הוצף והתערבבו המשואים ושדד</span></li>
<li><span lang="he">בעלי האונייה את משואי הבריות, ולולא היה אבו אלפרג', עמו לא היו אנשינו אוספים כלום מכל מה שהיה עמו.&nbsp;</span></li>
<li><span lang="he">וכבר קיבלתי חצי התמורה בעד שני המשואים שנמכרו, כי הייתי זקוק בשביל נישואי הבת, וקיבל</span></li>
<li><span lang="he">אחי חצי. אשר לפנינים, הסוג הטוב שווה י"א רבעי דינר הק', ואילו השני ו' רבעי דינר וחצי; הקינמון</span></li>
<li><span lang="he">נשאר, כי נמכר בה' רבעי דינר המַן; הגיעה ממנו השנה 'שכארה' קטנה נסורת של עץ הבושם, ולא ידענו אם היתה</span></li>
<li><span lang="he">לחשבונך הפרטי ולא לשותפות, כי לא קיבלנו ממך מכתב. אקווה ששלחת את משאוי האריגים לאטראבלס; וכבר</span></li>
<li><span lang="he">כתבתי לברוך, אם יגיע, בחסדי האל, ימכור אותו וישיב את התמורה בעדו אליך. אקווה שמכרת את (האריג) ה'תסתרי': ושים לב,</span></li>
<li><span lang="he">כל מה שנכנס אצלך תסלק (את תמורתו), ונסלק גם אנחנו מה שנכנס אצלנו, וכתוב אלינו מה שנכנס אצלך אחרי החזרת</span></li>
<li><span lang="he">התמורה בעד האריגים אליך, ברצון האל; אם תהיה יתרה לזכותך, נשלח לך אותה ואם תהיה יתרה לזכותנו, תשלחו אתם אלינו,</span></li>
<li><span lang="he">ברצון האל. הזדמנה לאבו אלפַצְל בן הדיין נסיעה לספרד והשאיר אצלי חשבון וכיסים וביקש ממני</span></li>
<li><span lang="he">לשולחם אליכם ולכתוב לכם מה החשבון; וזה פירוט החשבון שהשאיר אצלי אמר שהסתכמה התמורה בעד</span></li>
<li><span lang="he">שני משואי הפשתים אשר בשותפות בינו ובין האדון אבו אלסרור: תמ"ד רבעי דינר מנויים בניכוי חבה, אחרי דמי ההובלה</span></li>
<li><span lang="he">והוצאות ההובלה, בניכוי דמי ההובלה בעד המשאוי שנשלח אליהם אשתקד וההוצאות עליו, כ"ב רבעי דינר פחות קיראט וחצי. היתרה</span></li>
<li><span lang="he">תכ"ב רבעי דינר ונ"ה חבות; ואמר שהתמורה בעד שני משואי הפשתים אשר לחשבון הפרטי של אדוני ורבי אבו אלסרור הסתכמה</span></li>
<li><span lang="he">אחרי ההוצאות ודמי ההובלה במלואם, בקקפ"ד רבעי דינר מנויים, בניכוי חַכֹּה וחצי; סך כל התמורה בעד ד' המשואים</span></li>
<li><span lang="he">הנ"ל: בזהב תש"ד רבעי דינר מנויים, בתוספת ג' וחצי חבות. מזה קנו לכם רבעי דינר ביזנטיים</span></li>
<li><span lang="he">שמשקלם קע"ד דינר פחות שליש, שקולים; התמורה בעדם תפ"ד רבעי דינר מנויים; וקנו לכם ד' רטלים משי ברוטו,</span></li>
<li><span lang="he">התמורה נ"א רבעי דינר וחצי פחות שתי חבות, מנויים. סך כל התמורה בעד המשי והתמורה בעד רבעי הדינר הביזנטיים, תקל"ה רבעי דינר</span></li>
<li><span lang="he">וחצי פחות שתי חבות. היתרה לזכותכם במאזר בעד שני משלוחי הפשתים, נ"ג רבעי דינר וחצי מנויים; הוא אמר שהטיל על יוסף בן</span></li>
<li><span lang="he">הרון אלצבאג לקבלם ולשלחם אליכם ממאור והשאיר אצלי כיס ובו קקט"ו רבעי דינר מנויים, שיש להוסיף לתמורה</span></li>
<li><span lang="he">בעד המשי ורבעי הדינר הביזנטיים, ויהיה סך הכול תת"ד רבעי דינר פחות קיראט, בזהב; מגיע לו מכם, אחרי התמורה בעד ד' משואי</span></li>
<li><span lang="he">הפשתים, ק' רבעי דינר, בניכוי שני קיראטים פחות&hellip; חצי חבה; ואמר שמגיע לו מכם פ"ב רבעי דינר הוצאות ודמי הובלה</span></li>
<li><span lang="he">ששילם בעד משואים ששלח לכם אשתקד; והודיע לי שהותיר במאור משאוי פשתים שיש למוכרו ב(סוק) אלכתאנין</span></li>
<li><span lang="he">בשותפות בינו ובין האדון אבו אלסרור; והוא הטיל על יוסף בן הרון אלצבאג שיקבל אותו בשבילו וישלחנו אליכם עם חסון בן</span></li>
<li><span lang="he">יצחק. ומסר לי אבו אלפַצְל כיס, ובו ק"י רבעי דינר מנויים ואמר לי שהם לחשבונך הפרטי, תמורת ניל.</span></li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-61/2.json">
                    
                    
                    
                        <h3>verso</h3>
                    
                        <ol>
<li><span lang="he">וביקשתי את חסדי אלוהים, יתגדל וישתבח, ושלחתי אליכם עם אבו סעיד מַיְמוּן בן יעקב שני כיסים, באחד</span></li>
<li><span lang="he">צ' דינר שקולים ביזנטיים, מספרם ת"כ רבעי דינר; ובכיס השני קקט"ו רבעי דינר מנויים, טביעת פַּלֶרְמוֹ,</span></li>
<li><span lang="he">מספרם קקכ"א רבעי דינר. הוא נוסע באוניית האדון אבו עבדאללה, יכתבו אלוהים לשלום; ושלחתי</span></li>
<li><span lang="he">לכם גם כיס עם אבו עלי חסון בן יצחק אלאספאקצי; כיס ובו פ"ד דינרים פחות שליש, שקולים, ביזנטיים,</span></li>
<li><span lang="he">מספרם שפ"ט רבעי דינר. עוד שלחתי עם אבו עַלִי חָסוּן, לחשבונך הפרטי, כיס ובו ק"י רבעי דינר מנויים, מספרם</span></li>
<li><span lang="he">קי"ג רבעי דינר ושני דרהמים וחצי ושמינית, וזו תמורה בעד ניל, אלוהים יכתוב הכול לשלום. את ד' הרטלים</span></li>
<li><span lang="he">משי ארזו לכם בכריכה שהיא של כַלַף בן מוסא אלצאיג, גיסו; והעמיסו את הכריכה באוניית אלסידה, עם אחיו של</span></li>
<li><span lang="he">האדון אבו עבדאללה, ועם אבו אלחסין אלתניסי, אלוהים יכתוב הכול לשלום ויגן עליכם.</span></li>
<li><span lang="he">הודיע לי אבו אלפַצְל בן הדיין כי נותרה אצלו התמורה בעד שני משואי פשתים, האחד שהיה (כתוב) עליו: בן אל</span></li>
<li><span lang="he">תאהרתי וישעה; השני היה (כתוב) עליו: יוסף בן אסמעיל אלתאהרתי, והוא אינו יודע בשביל מי הוא,</span></li>
<li><span lang="he">ונשארה התמורה בעדו אצלו; הוא שאל וחקר של מי הוא, ואמר שהוא שומר את התמורה בעדו עד שיגיעו אליכם שני המשואים אשר</span></li>
<li><span lang="he">היו באוניית אלאשפילי, עד שיקבל אותם אבו יעקב יוסף בן אלגראבליה, זאת לידיעתך. הוא נסע</span></li>
<li><span lang="he">באופן פתאומי ולא הספיק לכתוב לכם, אבקש מאלוהים שיכתבנו לשלום. מיטב דרישות השלום לך, מכובדי,</span></li>
<li><span lang="he">ולאדוני אבו עמראן גיסך דרישות שלום; ומסור ממני דרישות שלום לאדוננו הרב ותודיע לו שאני מתגעגע אליו.</span></li>
<li><span lang="he">היה לנו האסון עם רבי מצליח נ"ע, מאלוהים אבקש שתיבדל אתה לחיים ארוכים. נודע לי מה שעבר עליך בגלל עינך,</span></li>
<li><span lang="he">מאלוהים אבקש שישים לב אליך וישים אחריתך לטובה. מיטב דרישות השלום לך, ולכל</span></li>
<li><span lang="he">הנתונים להשגחתך דרישות שלום, ולכל אנשינו, ולכל השואל עלי דרישות שלום; בוטח אני באלוהים לבדו ועליו אני סומך.</span></li>
<li><span lang="he">מסור דרישות שלום לאדוני אבו אלסרור בן האדון אבו יצחק בן סגמאר; אקווה</span></li>
<li><span lang="he">שקיבלת ממנו את שני הדינרים וי"ט קיראטים שעליהם נתתי לך הֲסָבָה אליו. כרוך במכתבי זה מכתב אל אבו אל</span></li>
<li><span lang="he">טיב יוסף בן סַהל אלברדאני, שלח אותו אליו לצור, ברצון האל, יתגדל וישתבח, עם דרישות שלום.</span></li>
<li><span lang="he">שני הכיסים שהיו עם חַסוּן בן יצחק חזרו עם יעקב בן יצחק אלאנדלסי בן דודתי;</span></li>
<li><span lang="he">הוא נוסע באוניית אלסידה; ד' הרטלים משי שהיו בכריכה חזרו אל</span></li>
<li><span lang="he">הברג' עם טיב, משרתו של כלוף בן מוסא אלצאיג, והוא נוסע באוניית אלסידה.</span></li>
</ol>
                    
                        <h3>verso, address</h3>
                    
                        <p><span lang="he">לאדוני ורבי אבו יחיא רבי נהוראי בן נסים נ"ע, ייתן לו אלוהים אריכות ימים ויתמיד את שלומו ואת דאגתו לו; מיעקב בן אסמעיל אלאנדלסי נ"ע; יגיע לפסטאט, ברצון האל, יתגדל וישתבח. מסור ותזכה</span></p>
<p><span lang="he">במצווה.</span></p>
                    
                </div>
            
        </section>
    </body>
</html>
