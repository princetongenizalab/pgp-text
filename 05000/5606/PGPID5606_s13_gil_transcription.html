
<html>
    <head>
        <title>Transcription of Letter: Bodl. MS heb. c 28/61</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. c 28/61</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-61/1.json">
                    
                    
                    
                        <h3>recto</h3>
                    
                        <ol>
<li><span lang="he">כתאבי לסידי ומולאי אטאל אללה בקאה ואדאם איאם סלאמתה וכאן לה ומעה ופי גמיע אמורה</span></li>
<li><span lang="he">וליא וחאפצ'ה מן אלמסתקר מסתהל אלול אסל אללה אן יערפך ברכתה וברכה מא יאתי בעדה</span></li>
<li><span lang="he">וען חאל סלאמה ועאפיא למוליהמא אלחמד וען שוק מחץ' לטאלעתך קרב אללה אלאגתמאע פי&nbsp;</span></li>
<li><span lang="he">אגל אלמואצ'ע ענדה סבחאנה ואלדי תריד עלמה כונת וקת וצולי אלי סקליא סאלת אכי ען אלאע[דאל</span></li>
<li><span lang="he">אלכתאן אלדי כאנת ביננא וערפני אנה לם יקבץ' סוא עדלין אלדי כאנת פי קארב אלדואמה וסאלתה</span></li>
<li><span lang="he">ען אלעדל אלדי כאן פי מרכב אלשיך אבי עבדאללה קאל וצל אלמרכב ולם יצל לי פיה כתאן ולא&nbsp;</span></li>
<li><span lang="he">עלמת אן לנא פיה שי ולם נקבץ' מנה שי פ/ס\אלנא ען אלעדל אלי אבי אברהים בן עמי פקאל קבצ'ת</span></li>
<li><span lang="he">מנה אעדאל בסאמיכם אלי אנסאן וקד זאדני אלעדה עדל וערפנא אלעלאמה פוגדנאה ענדה וקד&nbsp;</span></li>
<li><span lang="he">באעה וקבצ'נא תמנה מנה וקד אוביע מן גומלת אלעדלין אלדי כאנת פי אלדואמה עדל וכונא עלי</span></li>
<li><span lang="he">ביע אלעדל אלתאני אלי אן וצלת אלמראכב והו אליום באקי וקד זאד אלכתאן ונחן עלי ביעה אן</span></li>
<li><span lang="he">שא אללה ואמא אלעדל אלראבע מא לה דכר קד וצל אבי אלפרג בן אסד וסאלתה לעל יגדה פי אל</span></li>
<li><span lang="he">אשפילי פלם יגד לה דכר לאן גמיע מא כאן פי אלאשפילי אנהרש ואכתלטת אלאעדאל ונהב ⟦אל⟧</span></li>
<li><span lang="he">צאחב אלמרכב אעדאל אלנאס ולולם יכון אבו אלפרג מעה לם ינגמע מן גמיע מא כאן מעה אלי&nbsp;</span></li>
<li><span lang="he">אצחאבנא שי וקד קבצ'ת נצף תמן אלעדלין אלמביועה לאני כונת מחתאג אלי כרוג אלבנת וקבץ'</span></li>
<li><span lang="he">אכי אלנצף ואמא אללולו באקי סוית אלבאבה אלגיידה י''א רב'&gt; אלק' ואלתאניא ו' רב'&gt; ונצף ואלדארציני</span></li>
<li><span lang="he">באקי לאן אוביע ה' רב'&gt; אלמן וקד וצל אלסנה מנה שכירה בראיה עוד ולם נעלמו אן כאן הי&nbsp;</span></li>
<li><span lang="he">לכאצתך ולא ללכלטה לאן לם נראו מנך כתאב ארגו אנך וגהת אלעדל מתאע אלי אטראבלס וקד&nbsp;</span></li>
<li><span lang="he">כתבת אלי ברוך אן תפצ'ל אללה בוצולה יביעה וירד תמנה אליך וארגו אנך ביעת אלדוסתרי פנטר&nbsp;</span></li>
<li><span lang="he">גמיע מא חצל ענדך תסתופיה ונסתופיו נחן מא חצל ענדגא ותכתב אלינא במא חצל ענדך בעד רגוע</span></li>
<li><span lang="he">תמן אלמתאע אליך אן שא אללה פאן גאז לך שי נוגהו אליך ואן גאז לנא ענדך שי תוגהו אלינא אן&nbsp;</span></li>
<li><span lang="he">שא אללה וקד כאן אתפק אלי אבו אלפצ'ל בן אלדיין אלצפר אלי אנדלס ותרך ענדי חסאב וסרר וסאלני</span></li>
<li><span lang="he">נוגה&lt;ה&gt;א אליכם ונכתב אליכם באלחסאב והדא שרח אלחסאב אלדי תרך ענדי דכר אן צח פי תמן אל</span></li>
<li><span lang="he">עדלין אלכתאן אלדי בינה ובין מולאי אלשיך אבו אלסרור תמ''ד רב'&gt; חבה חבה תנקץ חבה בעד אלסלפה</span></li>
<li><span lang="he">ואלמונה כרג מן דאלך סלפה אלעדל אלדי חומל אליכם עאם אול ומונתה כ''ב רב'&gt; גיר קיר'&gt; ונצף אלבאקי</span></li>
<li><span lang="he">תכ''ב רב'&gt; נ''ה חבוב ודכר אן צח פי תמן אלעדלין אלכתאן אלדי לכאצת מולאי אלשיך אבי אלסרור&nbsp;</span></li>
<li><span lang="he">בעד אלמונה ואלסלפה כאמלה קקפ''ד רב'&gt; חבה חבה תנקץ חבה ונצף יכון גומלה תמן אלד' אעראל אל</span></li>
<li><span lang="he">מדכורה מן אלעין תש''ד רב'&gt; חבה חבה תזיד ג' חבוב ונצף אושתרי לכם מן דאלך רבאעיא רומיא</span></li>
<li><span lang="he">וזנהא קע''ד דינ'&gt; גיר תלת ואזנה תמנהא תפ''ד רב'&gt; חבה חבה ואשתרי לכם ד' ארטאל חריר בטרוחהא</span></li>
<li><span lang="he">אלתמן נ''א רב'&gt; ונצף גיר חבין חבה חבה יכון גומלה תמן אלחריר ותמן אלרבאעיא אלרומיא תקל''ה רב'&gt;</span></li>
<li><span lang="he">ונצף גיר חבין ובקי לכם במאזר ען אלכתאנין נ''ג רב'&gt; ונצף גיר חבין חבה חבה דכר אנה כלף יוסף בן</span></li>
<li><span lang="he">הרון //אלצבאג\\ יקבצ'הא ויוגה&lt;ה&gt;א אליכם מן מאזר ותרך ענדי סורה פיהא קקט''ו רב'&gt; חבה חבה ינצ'אף דלך אלי תמן</span></li>
<li><span lang="he">אלחריר ואלרבאעיא אלרומיא יכון אלגומלה תת''ד רב'&gt; גיר קיר' דהב גאז לה ענדכם מן //בעד\\ תמן אלד' אעדאל</span></li>
<li><span lang="he">אלכתאן ק' רב'&gt; תנקץ קיראטין אלא ⟦&nbsp; &nbsp; &nbsp; &nbsp; &nbsp; &nbsp; ⟧ נצף חבה ודכר אן גאז לה ענדכם פ''ב רבאעי מונה וסלפה כאן</span></li>
<li><span lang="he">וזנהא ען אעדאל אלדי אנפדהא לכם עאם אול וערפני אן תרך במאזר עדל כתאן ⟦ &nbsp; &nbsp; &nbsp; &nbsp; ⟧ מביוע פי אלכתאנין</span></li>
<li><span lang="he">בינה ובין אלשיך אבי אלסרור וקד כלף יוסף בן הרון אלצבאג יקבצ'ה לה ויוגהו אליכם מע חסון בן</span></li>
<li><span lang="he">יצחק וקד דפע לי אבו אלפצ'ל סורה פיהא ק''י רב'&gt; חבה חבה דכר לי אנהא לכאצתך תמן ניל</span></li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-61/2.json">
                    
                    
                    
                        <h3>verso</h3>
                    
                        <ol>
<li><span lang="he">וקד אסתכרת אללה עז וגל ווגהת לכם מע אבי סעיד מימון בן יעקב ⟦סורה⟧ סורתין פי אלואחדה</span></li>
<li><span lang="he">צ' דינ'&gt; ואזנה רומיא עדדהא ת''כ רב'&gt; ופי אלסורה אלתאניא קקט''ו רב'&gt; חבה חבה נקד סקליא&nbsp;</span></li>
<li><span lang="he">עדדהא קקכ''א רב'&gt; והו ראכב פי מרכב אלשיך אבי עבדאללה כתב אללה סלאמתה ווגהת איצ'א</span></li>
<li><span lang="he">לכם סורה מע אבי עלי חסון בן יצחק אלאספאקצי סורה פיהא פ''ד דינ'&gt; גיר תלת ואזנה רומיא</span></li>
<li><span lang="he">עדדהא שפ''ט רב'&gt; ווגהת איצ'א מע אבי עלי חסון לכאצתך סורה פיהא ק''י רב'&gt; חבה ח[בה] ערדהא</span></li>
<li><span lang="he">קי''ג רב' ודרהמין ונצף ותמן והי תמן ניל אללה יכתב סלאמה אלגמיע ושד לכם אלד' ארטאל אל&nbsp;</span></li>
<li><span lang="he">חריר פי רזמה לכלף בן מוסי אלצאיג סהרה ואוסקת אלרזמה פי מרכב אלסידה צחבה אכי אל&nbsp;</span></li>
<li><span lang="he">אלשיך אבי עבדאללה צחבה אבי אלחסין אלתניסי כתב אללה סלאמה אלגמיע וגמע עליכם</span></li>
<li><span lang="he">וקד ערפני אבי אלפצ'ל בן אלדיין אן בקי ענדה תמן עדלין כתאן אלואחד כאן עליה בן אל</span></li>
<li><span lang="he">תאהרתי וישעה(!) ואלתאני כאן עליה יוסף בן אסמעיל אלתאהרתי והו מא יעלם למן הי וקד</span></li>
<li><span lang="he">בקי תמנהא ענדה פסאל פתסאל למן הי ודכר אנה מסך תמנהא אלי אן יצל אליכם אלעדלין אלדי&nbsp;</span></li>
<li><span lang="he">כאנת פי אלאשפילי אלי קבצ'הא אבי יעקב יוסף בן אלגראבליא אעלמתך דאלך וכאן צפרה</span></li>
<li><span lang="he">גת לם ילחק יכאתבכם אסל אללה אן יכתב סלאמתה ועלי כאצה רוחך אפצל אלסלם ועלי</span></li>
<li><span lang="he">סידי אבי עמראן סהרך אלסלם ותקרי סלאמי עלי סידנא אלרב ותעלמה שוקי אליה וקד&nbsp;</span></li>
<li><span lang="he">אפגענא פי רבי מצליח נ''ע אסל אללה אן יפסח פי מודתך וקד בלגני מא גרא עליך מן עינך</span></li>
<li><span lang="he">אסל אללה אן יתמל ענך ואן יחסן לך אלעאקבה ועלי כאצה רוחך אפצ'ל אלסלם ועלי גמיע</span></li>
<li><span lang="he">מן תחוט ביה ענאיתך אלסלם ועלי גמיע אצחאבנא ומן סאל ענא אלסלם ותקתי באללה וחדה //ועליה אתכאלי\\</span></li>
<li><span lang="he">תקרי סלאמי עלי סידי אבי אלסרור בן אלשיך אבי יצחק בן סגמאר וארגו</span></li>
<li><span lang="he">אנך קבצ'ת מנה אלדינארין י''ט קיר'&gt; אלדי חלתך בהא עליה ופי טי כתאבי הדא כתאב אלי אבי אל&nbsp;</span></li>
<li><span lang="he">טיב יוסף בן סהל אלברדאני תתפצל תוגהו אליה אלי צור אן שא אללה עז וגל מע אלסלאמה</span></li>
<li><span lang="he">ואלסורתין אלדי כאנת מע חסון בן יצחק רגעת מע יעקב בן יצחק אלאנדלסי בן עמתי</span></li>
<li><span lang="he">והו ראכב פי מרכב אלסידה ואלד' ארטאל אלחריר אלדי כאנת פי אלרזמה רגעת פי אל&nbsp;</span></li>
<li><span lang="he">בורג מע טיב גלאם כלוף בן מוסי אלצאיג והו ראכב פי מרכב אלסידה </span></li>
</ol>
                    
                        <h3>verso, address</h3>
                    
                        <ol>
<li><span lang="he">לסידי ומולאי אבי יחיי רבי נהראי בן נסים נ''ע &nbsp; &nbsp; &nbsp; &nbsp; מן יעקב בן אסמעיל אלאנדלסי נ''ע&nbsp;</span></li>
<li><span lang="he">אטאל אללה בקאה ואדאם סלאמתה ורעאיתה &nbsp; &nbsp; &nbsp; &nbsp; &nbsp; יצל אלי מצר אן שא אללה עז וגל בלג תוגר</span></li>
</ol>
                    
                </div>
            
        </section>
    </body>
</html>
