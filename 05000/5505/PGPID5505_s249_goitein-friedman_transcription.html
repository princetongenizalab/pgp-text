
<html>
    <head>
        <title>Transcription of Letter: T-S 8J7.23</title>
    </head>
    <body style="max-width: 860px; margin: auto">
        <h1>Transcription of Letter: T-S 8J7.23</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India traders of the middle ages : documents from the Cairo Geniza : India book</em></a> (Leiden and Boston: Brill, 2008), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00008-J-00007-00023/canvas/1">
                    
                    
                    
                        <h3>III, 2</h3>
                    
                        <ol>
<li>בשמ רחמ עבדה יוסף בן אברהם נע</li>
<li>אנפדת אלי אלשיך אברהם בר פרחיה יגו עלי יד אלשיך מימון אלגוי</li>
<li>אלתאגר פי מרכב אלי (!) אלנאכדא מחרוז אלי מנגרור כתב אללה סלאמתה</li>
<li>צרה נחאס פיהא ד קטע פגר ומעשרה צפר וזן דאלך אחד וארבעין</li>
<li>רטל ונצף ואיצא קמקם טויל שכץ בעינה אלוזן יב רטל צח אלגמלה</li>
<li>לאתה וכמסין רטל ונצף אדא וצל וסלם אללה אסתעמל לעבדה</li>
<li>מעשרה בקדר אלמעשרה אלואצלה אליה ואיצא מרפע משבך</li>
<li>נחן נסמיה זירכואן יכון ידכל פי וסט אלמעשרה לחתא יכון פוקה</li>
<li>גחלה אלמא לחתא מא קטר מן אלמא וקע פי אלמעשרה ויכון</li>
<li>תשביכה כוזראני יכון וזן אלזירכואן לעל תמאניה ארטאל זאיד</li>
<li>קליל נאקץ קליל ויכון וזן אלמעשרה לעל ארבעה ארטאל ואיצא חסכה</li>
<li>ללשמעה לעל וזן ג ארטאל לטיפה מדרגה בדרג ותאלם לטיף יכון</li>
<li>פתחה שבר ונצף לא גיר יכון אסבאדרה שגל גייד ומא פצל מן אלנחאס</li>
<li>ו באעה ויכרג מנה געל אלצאנע ואלבאקי ישתרי לעבדה פיה קליל</li>
<li>פופל גדיד ואן לם יתפק פופל כאן היל או מנגל ואיצא אלי</li>
<li>חצרתה זנביל הנדי פיה תסעה עשר [[ט ]] רטל צפר אלעדד ד קטע</li>
<li>מן אלפגר וטסת ועבדה פיה מסתעאן לולדי פנחב מן תפצלך</li>
<li>תעמל חסאבה וחדה לא ידכל לי פי חסאב ותסתעמל לצאחבה</li>
<li>מנה טסת ואבריק לטאף ומרפע לטיף משבך כוזראני מליח</li>
<li>ירידה לצחן עלי אלמאידה ומא פצל לה מן אלנחאס בעתה לה</li>
<li>וכרגת מנה אגרה אלצאנע ומא פצל לה שרית לה קליל פופל או היל</li>
</ol>
                    
                        <h3>Margins:</h3>
                    
                        <ol>
<li>וקד צדר אלי חצרתה מא לא כטר לה ולא קימה ברסם מנזלה [[אל]]</li>
<li>אלשריף והו קנינה זביב ורבעיה לוז ורבעייה צאבון ומנדיל מטרז</li>
</ol>
                    
                </div>
            
                <div data-canvas="https://geniza.princeton.edu/documents/5505/iiif/canvas/1/">
                    
                    
                    
                        <h3>Verso:</h3>
                    
                        <ol>
<li>חיאכה עדן וה דסות ורק מצרי ונצף וקייה זבאד ונצף רטל כחל</li>
<li>ונצף רטל מצתכא פאמא אלמנדיל ואלזבדה ואלורק ואלכחל ואלמצתכא</li>
<li>פי כרקה ואחדה אלכל מכתוב עליה אסם חצרתה ואלגמיע צחבה</li>
<li>אלשיך מימון אלמקדם דכרה ואלסלאם</li>
</ol>
                    
                </div>
            
        </section>
    </body>
</html>
