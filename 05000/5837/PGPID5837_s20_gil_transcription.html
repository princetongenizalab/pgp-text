
<html>
    <head>
        <title>Transcription of Letter: T-S 12.15</title>
    </head>
    <body style="max-width: 860px; margin: auto">
        <h1>Transcription of Letter: T-S 12.15</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section dir="rtl" >
            
                <div data-canvas="https://geniza.princeton.edu/documents/5837/iiif/textblock/15230/canvas/1/">
                    
                    
                    
                        <h3>recto</h3>
                    
                        <ol>
<li>
<p>[כתאבי יאסידי אטאל אללה בקאך ואדאם] עזך ותאידך וסעאדתך וסלאמתך</p>
</li>
<li>
<p>מן א[למס]תקר אלנצף מ[ן שהר .... ען חאל סלאמה] פי אלנפס וסקם פי אלקלב ואלחמד</p>
</li>
<li>
<p>ללה חמד אלצאברין וק[ ] פי האדי אלקאפלה ערפתך בעץ</p>
</li>
<li>
<p>מא נחן עליה מן שגל אלקלב מן אחואלכם פי הדה אלצעבה ואנצאף אלי דלך תואניך</p>
</li>
<li>
<p>וקלת אהתמאמך ען אנפאד גמיע מא ענדך מן אלעין ואלכז פי מרכב בן אלאסכנדר</p>
</li>
<li>
<p>ופי אלקארב פוצלת ולייס לנא פיהא שי אלי צרה מן עאם אול וצרה מן אלסנה פירד</p>
</li>
<li>
<p>עליך מן דלך מא אללה עאלם ואנצאף האדי אליך אלי אלגרב כמא פרט פי אל</p>
</li>
<li>
<p>כתאן אלדי בעתה ממא אסל אללה אן יכלף מא קד מר מנא פיה ולו כאן</p>
</li>
<li>
<p>גאנא פי מרכב בן אלאסכנדר בעץ מא לנא קד כנת נקדר נקים עוצה אלי בקינא</p>
</li>
<li>
<p>מקסוסין בלא דינ ולא דרה [ ] איצי אלדי וצלו יביעו</p>
</li>
<li>
<p>אלמתאע פארבאח אן טאילה לם נשאהד מתלהא לא חילה ובאללה אסתעין ועליה</p>
</li>
<li>
<p>נתכל ודכרת פי כתאבך אלואצל פי אלקארב מא תבקא מן אלכתאן והו נ עדל</p>
</li>
<li>
<p>נומל אן תביעהא ביוע אן טאילה לאגל מא קד אתפק ממא אתצל בכם מן</p>
</li>
<li>
<p>נקצאן אלניל אלטנה ותשתית אלמראכב באלאסכנדריה ותסתכיר אללה ותביע</p>
</li>
<li>
<p>גמיעהא ותציף תמבהא אלי ק וסבעין עדלא אלדי בערנהא מן האדי אלבאבה</p>
</li>
<li>
<p>וישתרא כאלנצף מן תמן גמיע מא דכרתה פי כתבי והו זית ושמע ושקה</p>
</li>
<li>
<p>ודיבאג וזעפראן ורסאס ונחאס וינפד אלבאקי עין בר ובחר וכדלך מא</p>
</li>
<li>
<p>ישתרא מן אלמתאע יחמל כלף מא תסהל וראג אמא בר או בחר ולא תוכר שי</p>
</li>
<li>
<p>מן דלך וכדלד באקי תמן אלכתאן אלקדים תנפדה עין ולא תשתרי בה בצאעה</p>
</li>
<li>
<p>בל תנפדה עין וקד ערפתך וצול חסאב אלביע פי מרכב בן אלאסכנדר יערפתך</p>
</li>
<li>
<p>אן יגב אן תרפע מא תסלמתה מן אלמכאזן ומא וצל כעד דלך פי כל סנה יגתמעה</p>
</li>
<li>
<p>עדה מעלומה יתדכר מא אנפדתה מן אלחסבאנאת בכל בלע ומא חמלתה</p>
</li>
<li>
<p>לשיך אלי אלקירואן חתי תעלם הל צחת אלעדה או נקצת פקד ערפתך אן בקית</p>
</li>
<li>
<p>מן אלעדה עדת אעדאל פהי תנכשף לך אדא עמלת אלחסאב אללה אללה לא תתואנא</p>
</li>
<li>
<p>פיהא ולם תדכר פי כתאבך כבר בן אלברקי ולא מסירה אלי סקליה ולא ערפת</p>
</li>
<li>
<p>דלך אלי מן כתאם יבקא וכאן סבילך אן תדכרה פי כל כתאב וקלבי משגול בה</p>
</li>
<li>
<p>אללה יטלענא מנה ומנכם עלי כיר ואנא אעלם אן לולא הדא אלקארב אלדי</p>
</li>
<li>
<p>אשתבך פיה מא כאן יכון אלא ענדי פי אלקארב אלשאמל ולאכן אשתבאכה</p>
</li>
<li>
<p>פי אלקארב הו אלדי אכדה וארגי אנה קד שתא ענדכם וישתרי פי הדא אל</p>
</li>
<li>
<p>שתוא אלזית רכיץ או מא יופקה אללה ויקדם אלל ענדי אול אלזמאן וחתה עלי</p>
</li>
<li>
<p>דלך ותדכר אכבארה פי כל כתאב וכדלך אכבאר סקליה ואכבאר אלשיך</p>
</li>
<li>
<p>אבו סעיד כלף אלאנדלסי אידה אללה וקלבי בה משגול מא ראית מנה כתאב</p>
</li>
<li>
<p>ולא אנפד לי שי מע אן לי ענדי גמלה אללה יגעלה פי חיז אלסלאמה ולא אשך</p>
</li>
<li>
<p>אן רבמא וצלת אליך כתבה ולא תכתב אלי כתאב או תדכר לי אכבארה וכדלך</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>אדא כתבת אליה</p>
</li>
<li>
<p>תערפה סואלי ענה</p>
</li>
<li>
<p>ותחתה פי אנפאד</p>
</li>
<li>
<p>מא לי ענדו ותוכד</p>
</li>
<li>
<p>עליה אן לא יביע</p>
</li>
<li>
<p>אלעפץ אלשאמי</p>
</li>
<li>
<p>ולא יחרכה לאנה</p>
</li>
<li>
<p>מעדום ענדנא</p>
</li>
<li>
<p>ולא ינקץ פיה</p>
</li>
<li>
<p>מן כ רבאעי</p>
</li>
<li>
<p>חבה וכדלך</p>
</li>
<li>
<p>אלדי לי ענדכם</p>
</li>
<li>
<p>לא יבאע אלי כאל</p>
</li>
<li>
<p>תמן אלגיר</p>
</li>
<li>
<p>ודנאניר בן נהראי</p>
</li>
<li>
<p>לא תתואנא פי</p>
</li>
<li>
<p>אנפאדהא ואל</p>
</li>
<li>
<p>דיון אלקדימה</p>
</li>
<li>
<p>לא תתואנא פי</p>
</li>
<li>
<p>אקתצאהא ו[אל]</p>
</li>
<li>
<p>צאבון קלבי עלי</p>
</li>
<li>
<p>אלנאר מן גה[תה]</p>
</li>
<li>
<p>ולא אדר[י]</p>
</li>
</ol>
                    
                        <h3>recto - top margin</h3>
                    
                        <ol>
<li>
<p>כתבת ל[ ]</p>
</li>
<li>
<p>בשי וכנת עלמת</p>
</li>
<li>
<p>מא כתבת בה ותשתרי</p>
</li>
<li>
<p>לי קק זכרה [ ]</p>
</li>
<li>
<p>לכאצתי</p>
</li>
</ol>
                    
                </div>
            
                <div data-canvas="https://geniza.princeton.edu/documents/5837/iiif/textblock/15230/canvas/2/">
                    
                    
                    
                        <h3>verso</h3>
                    
                        <ol>
<li>
<p>ויכון תמנהא מן אלק בס עדלא אלי אן לצל לי שי פי אלבחר תסתופי ותכון זכאר</p>
</li>
<li>
<p>גיאד מטיקה יתחמלהא מעה פי אלקארב ואנת תגתמע מע בן אלברקי ותדברה</p>
</li>
<li>
<p>ויכון מכתום לא יעלם בה אחד ילא תתואנא פי דלך ותראעלה אללה יופקך</p>
</li>
<li>
<p>לכיר אן שא אללה קראת עליך אתם אלסלאם &nbsp; &nbsp; חסבי תקתי באללה ובה אסתעי[ן]</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>اسيدي ومولاي وريسي ابي زكري يحيى [ ]</p>
</li>
<li>
<p>اطال الله بقاه وادام تاييده &nbsp;[ ]</p>
</li>
</ol>
<p>&nbsp;</p>
                    
                </div>
            
        </section>
    </body>
</html>
