
<html>
    <head>
        <title>Transcription of Letter: T-S 8J27.5</title>
    </head>
    <body style="max-width: 860px; margin: auto">
        <h1>Transcription of Letter: T-S 8J27.5</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00008-J-00027-00005/canvas/1">
                    
                    
                    
                        <h3>recto</h3>
                    
                        <ol>
<li>
<p>כתאבי אטאל אללה בקא מולאי אלשיך אלאגל ואדאם תאידה וסלאמתה ונעמאה וכבת אעדאך</p>
</li>
<li>
<p>מן אלמסתקר לו בקי מן שבט כתמה אללה עליך באחסן כאתמה בעד וצול כתאבך מן</p>
</li>
<li>
<p>רשיד תדכר סלאמתך ללה אלחמד ואלעאקבה לוצול כתאבך מן מצר אן שא אללה בסלאמתך</p>
</li>
<li>
<p>ולקד לחקנא מן וחשכם מא לא אקדר אצפה אללה תעאלי יקרב אלאגתמאע אלסאר במנה</p>
</li>
<li>
<p>וגודה ולקד בלגת סלאמך לשיך אבי זכרי אלבחיר ואלי ראש הקהלות ואלשיך אבי אלחסן והם</p>
</li>
<li>
<p>יכצו חצרתה באלסלאם וקד סאלני אלבחיר אן נעלמך אנה יאכד לך כתאב חכמי בתתבית אלוכאלה</p>
</li>
<li>
<p>והו ינפדה אליך תם דכרת פי כתאבך אמר אלמלחפה אלדי ענד אלחאיך לעלהא תלחק[ך]</p>
</li>
<li>
<p>מע ר אבר[הם אל]קלעי ומא ענדי אנהא תלחק וקד כנת דפעת לי כארג אלבלד וקת</p>
</li>
<li>
<p>צפרך כ דרה ואצפת עליהא ח דרה ומשנא בהא ללחאיך וקאל מא נאכדהא</p>
</li>
<li>
<p>לאגל טלוע אלצרף לעל נזידוה ב ואכדת לך בדרהמין חריר לר עמרם וקד</p>
</li>
<li>
<p>ערץ עלי ר אברהם אלקלעי אגרה אלמלחפה ולם נאכד מנה שי לאן כנת סאלתך</p>
</li>
<li>
<p>תמלא לי אלפוקעה אלשראב אלי אן תרא מא יגב עלי תם כנת סאלתך פי אמר אלגאריה</p>
</li>
<li>
<p>ותעלמני אן כאן נאכדהא ומא ילזמנא פי אלבאב ואן כאן תנבאע תם לאלי ננפק עליהא</p>
</li>
<li>
<p>מעלום ותבקא פי אלבית תכון עלי אלנפקה וכדאלך סאלתך פי שרא דנא צדף פאן</p>
</li>
<li>
<p>קדרת לי מנה עלי שי תשתרי לי מנה בדינ ואחד לך פיה זכוה ותאכד תמנה</p>
</li>
<li>
<p>מן מולאי אלסגלת ואן כאן לא תגד מנה שי תעלמני פי כתאבך ואחב תסל לי אן כאן תם עקיק</p>
</li>
<li>
<p>שי תעלמני דלך וקד מצית ליעקוב בן אלעראקי וסאלתה פי אלחמר וקאל ערפת אן וצל</p>
</li>
<li>
<p>מנה כתיר מא לי ביה חאגה ואלנאס הון תחת עכס מן טלוע</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00027-00005/canvas/2">
                    
                    
                    
                        <h3>verso</h3>
                    
                        <ol>
<li>
<p>אלצרף והו אליום מט ואלבלד מתחייר ואלסער אלקמח נקץ אללה תעאלי יסאהל באלפרג</p>
</li>
<li>
<p>וכתבך לא תקטעהא עני תכתץ אפצל אלסלאם ואלשיך אבו סעד אתם אלסלאם וולדי</p>
</li>
<li>
<p>נהראי אחיאה אללה יכצכם באלסלאם וכל וקת יקול מתא יגי רבנו אללה תעאלי יוסעה</p>
</li>
<li>
<p>ברחמתה ואלשיך אבו אלחסן יכץ חצרתך באלסלאם וכדאלך אלכבירה ור עמרם יכצה</p>
</li>
<li>
<p>באלסלאם וכתבך לא תקטעהא עני ושלום וחיים יוסיפו לך ור ישועה אפצל אלסלאם</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>חצרת מולאי אלחבר גדול הישיבה שאכרהא ומחבהא נתן בן נהראי נע</p>
</li>
<li>
<p>רבנו נהראי ביר נסים זל</p>
</li>
<li>
<p>אטאל אללה בקאהא עזיזא</p>
</li>
</ol>
                    
                </div>
            
        </section>
    </body>
</html>
