
<html>
    <head>
        <title>Hebrew Translation of Letter: T-S 8J27.5</title>
    </head>
    <body style="max-width: 860px; margin: auto">
        <h1>Hebrew Translation of Letter: T-S 8J27.5</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section lang="he" dir="rtl">
            
                <div data-canvas="https://cudl.lib.cam.ac.uk/iiif/MS-TS-00008-J-00027-00005/canvas/1">
                    
                    
                    
                        <h3>recto</h3>
                    
                        <ol>
<li>אני כותב לך, אדוני ורבי הנכבד, ייתן לך אלוהים אריכות ימים ויתמיד את עזרתו לך ואת שלומך ואת חסדיו לך, ויכה את אויביך,</li>
<li>מן הבית, בכ"ד בשבט, יחתום אותו אלוהים עליך במיטב חותמו, אחרי בוא מכתבך</li>
<li>מרשיד שבו אתה כותב ששלום לך, תודה לאל; ומצפים לבוא מכתבך מפסטאט, ברצון האל, ששלום לך.</li>
<li>תכפו עלינו געגועים אליכם, שאיני יכול לתארם. אלוהים יתעלה יקרב את פגישתנו בשמחה, בחסדו</li>
<li>ובטובו. מסרתי דרישת שלום ממך לאדוני אבו זכרי, אלבחיר, ולראש הקהילות, ולאדון אבו אלחסן, והם</li>
<li>דורשים בשלום הדרתך. וביקש ממני אלבחיר להודיעך שייקח בשבילך מכתב בית דין עם קיום ייפוי הכוח</li>
<li>וישלחנו אליך. עוד כתבת במכתבך על עניין הסודר שאצל האורג; שאולי יספיק להגיע אליך </li>
<li>עם ר' אברהם אלקלעי; בעצם אינני סבור שהוא יספיק. נתת לי, כשהיינו מחוץ לעיר בעת</li>
<li>שנסעת, כ' דרהמים והוספתי עליהם ח' דרהמים והלכתי עמם אל האורג, והוא אמר: אינני לוקח אותם,</li>
<li>בגלל עליית שער החליפין; אולי אוסיף לו ב' (דרהמים). קניתי לך בשני דרהמים משי בשביל ר' עמרם.</li>
<li>ר' אברהם אלקלעי הציע לי את שכר הסודר, אבל לא לקחתי ממנו דבר, כי ביקשתי ממך </li>
<li>שתמלא בשבילי את כד מיץ הפירות(?). קודם תחליט כמה אני חייב. ועוד שאלתי אותך בעניין השפחה,</li>
<li>שתודיע לי אם לקנות אותה, וכמה אנו חייבים בערה ואם יש כוונה למכור אותה שם, כדי שלא אוציא עליה</li>
<li>(סכום) ידוע ואחר כך תישאר בבית, ואהיה חייב בהוצאות; עוד ביקשתי ממך לקנות לי בעד דינר צדפים.</li>
<li>אם תוכל אפוא לעשות זאת בשבילי, תקנה לי צדפים בדינר אחר ותהיה לך מצווה, ותיקח את התמורה</li>
<li>מאדוני אלסגלת. אם לא תמצא צדפים, תודיע לי במכתבך. ואבקש ממך שתתעניין בשבילי אם יש שם כמות אבן אודם;</li>
<li>הודע לי זאת. הלכתי אל יעקוב בן אלעראקי ושאלתי אותו על הזפח, ואמר: אני יודע שהגיעה </li>
<li>הרבה, אבל אין לי צורך בה. הבריות כאן נבוכים בגלל עליית </li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00027-00005/canvas/2">
                    
                    
                    
                        <h3>verso</h3>
                    
                        <ol>
<li>שער החליפין, והוא היום מ"ט, והעיר במבוכה. מחיר החיטים בירידה, אלוהים יתעלה יעזור ויושיע.</li>
<li>אל תפסיק לכתוב לי; קבל נא את מיטב דרישות השלום, ולאדוני אבו סעד, מיטב דרישות השלום ; בני</li>
<li>נהוראי, ייתן לו אלוהים חיים, דורש בשלומכם, וכל הזמן הוא אומר: מתי יבוא רבנו ? אלוהים יתעלה ייתן לו יכולת</li>
<li>ברחמיו. האדון אבו אלחסן דורש בשלום הדרתך, וכמו כן אלכבירה ; ור' עמרם דורש</li>
<li>בשלומך. אל תפסיק לכתוב לי; ושלום וחיים יוסיפו לך. ולר' ישועה מיטב דרישות השלום. </li>
</ol>
                    
                        <h3>verso, address</h3>
                    
                        <p>הדרת אדוני החבר גדול הישיבה רבנו נהוראי בי"ר נסים ז"ל, ייתן לו אלוהים אריכות ימים, בכבוד. המודה לו ואוהבו, נתן בן נהוראי נ"ע. </p>
                    
                </div>
            
        </section>
    </body>
</html>
