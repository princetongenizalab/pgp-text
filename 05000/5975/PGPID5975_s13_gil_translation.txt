recto

אני כותב לך, אדוני ורבי הנכבד, ייתן לך אלוהים אריכות ימים ויתמיד את עזרתו לך ואת שלומך ואת חסדיו לך, ויכה את אויביך,
מן הבית, בכ"ד בשבט, יחתום אותו אלוהים עליך במיטב חותמו, אחרי בוא מכתבך
מרשיד שבו אתה כותב ששלום לך, תודה לאל; ומצפים לבוא מכתבך מפסטאט, ברצון האל, ששלום לך.
תכפו עלינו געגועים אליכם, שאיני יכול לתארם. אלוהים יתעלה יקרב את פגישתנו בשמחה, בחסדו
ובטובו. מסרתי דרישת שלום ממך לאדוני אבו זכרי, אלבחיר, ולראש הקהילות, ולאדון אבו אלחסן, והם
דורשים בשלום הדרתך. וביקש ממני אלבחיר להודיעך שייקח בשבילך מכתב בית דין עם קיום ייפוי הכוח
וישלחנו אליך. עוד כתבת במכתבך על עניין הסודר שאצל האורג; שאולי יספיק להגיע אליך 
עם ר' אברהם אלקלעי; בעצם אינני סבור שהוא יספיק. נתת לי, כשהיינו מחוץ לעיר בעת
שנסעת, כ' דרהמים והוספתי עליהם ח' דרהמים והלכתי עמם אל האורג, והוא אמר: אינני לוקח אותם,
בגלל עליית שער החליפין; אולי אוסיף לו ב' (דרהמים). קניתי לך בשני דרהמים משי בשביל ר' עמרם.
ר' אברהם אלקלעי הציע לי את שכר הסודר, אבל לא לקחתי ממנו דבר, כי ביקשתי ממך 
שתמלא בשבילי את כד מיץ הפירות(?). קודם תחליט כמה אני חייב. ועוד שאלתי אותך בעניין השפחה,
שתודיע לי אם לקנות אותה, וכמה אנו חייבים בערה ואם יש כוונה למכור אותה שם, כדי שלא אוציא עליה
(סכום) ידוע ואחר כך תישאר בבית, ואהיה חייב בהוצאות; עוד ביקשתי ממך לקנות לי בעד דינר צדפים.
אם תוכל אפוא לעשות זאת בשבילי, תקנה לי צדפים בדינר אחר ותהיה לך מצווה, ותיקח את התמורה
מאדוני אלסגלת. אם לא תמצא צדפים, תודיע לי במכתבך. ואבקש ממך שתתעניין בשבילי אם יש שם כמות אבן אודם;
הודע לי זאת. הלכתי אל יעקוב בן אלעראקי ושאלתי אותו על הזפח, ואמר: אני יודע שהגיעה 
הרבה, אבל אין לי צורך בה. הבריות כאן נבוכים בגלל עליית 

verso

שער החליפין, והוא היום מ"ט, והעיר במבוכה. מחיר החיטים בירידה, אלוהים יתעלה יעזור ויושיע.
אל תפסיק לכתוב לי; קבל נא את מיטב דרישות השלום, ולאדוני אבו סעד, מיטב דרישות השלום ; בני
נהוראי, ייתן לו אלוהים חיים, דורש בשלומכם, וכל הזמן הוא אומר: מתי יבוא רבנו ? אלוהים יתעלה ייתן לו יכולת
ברחמיו. האדון אבו אלחסן דורש בשלום הדרתך, וכמו כן אלכבירה ; ור' עמרם דורש
בשלומך. אל תפסיק לכתוב לי; ושלום וחיים יוסיפו לך. ולר' ישועה מיטב דרישות השלום. 

verso, address
הדרת אדוני החבר גדול הישיבה רבנו נהוראי בי"ר נסים ז"ל, ייתן לו אלוהים אריכות ימים, בכבוד. המודה לו ואוהבו, נתן בן נהוראי נ"ע. 