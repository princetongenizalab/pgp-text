
<html>
    <head>
        <title>Transcription of Letter: ENA 4194.3</title>
    </head>
    <body style="max-width: 860px; margin: auto">
        <h1>Transcription of Letter: ENA 4194.3</h1>

        <p>S. D. Goitein and Mordechai Akiva Friedman, <em>India Book 2: Madmun, nagid of Yemen, and the India trade: Cairo Geniza documents‎</em> (in Hebrew) (Jerusalem: Ben-Zvi Institute, 2010).</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/bf54999b-3b9f-4c16-ad29-e815dea96856/manifest/canvas/a7460b2a-8ec4-4282-ab69-f6c8cb81b399">
                    
                    
                    
                        <h3>Recto</h3>
                    
                        <ol>
<li>
<p>[... א]טא[ל] אללה בקאה ואדאם עזה וסו[אלי מן] </p>
</li>
<li>
<p>[אללה תעאלי אן יגמע] ביננא עלי אסר חאל במנה וכרמה וממא אעלמך</p>
</li>
<li>
<p>[...]ם ראס אלמתיבה בכרה יום אלאחד אלא אלבית ומצי </p>
</li>
<li>
<p>[...] אנסאן וקאל לי אן אבו סעיד קראבת אבו נצר אבן אליש[ע] </p>
</li>
<li>
<p>עלא אלמות ומא בקי פי שי וקד דִּבְ[ר]ו אליה אצחאב מואריף וקאל להם בן אל[...] </p>
</li>
<li>
<p>צחבת אבו נצר שי פי אסכנדריה ונחן נכאף אן יגרי עליה שי ינפר אלא </p>
</li>
<li>
<p>אסכנדריה יקבץ עלא אבי נצר פקאל לי אלריס או/כ\תב כתב אלא אלשיך אבו זכר[י]</p>
</li>
<li>
<p>אעמלה באן יכון יאכד קמאשוה מנהא מן קבל אן יתאתא עליה אמר כל [מא]</p>
</li>
<li>
<p>ביד אבו נצר הוא גמהור מא ענדך ואנת תעלם בדאלך ואלה אללה יא סידי </p>
</li>
<li>
<p>לא תתואנא פי דאלך פאן אלרגלו עלא כטאה ומא יגרי עליה שי </p>
</li>
<li>
<p>אלא וקד אנפדו אלנגאביאך אלא אסכנדריה ואנת תעלם אן אלבלד האמאס</p>
</li>
<li>
<p>וקד אכתרינא אנסאן נגאב פי אלבר בסב אלכתב לא גיר ואלה אללה אבצר</p>
</li>
<li>
<p>איש תעמל ולא תתואנא פי דאלך ואן אלריס קד אוצאני ⟦ואל⟧ וקאל לי</p>
</li>
<li>
<p>פאן מא יגרי עלא אלרגל שי אלא ותתעב פאחרץ אנך תתכלץ ותאכד</p>
</li>
<li>
<p>קמאשך כיף מא כאן ולו כסארת אלנול פהאדא קול אלריס ואנת תעלם</p>
</li>
<li>
<p>אנהא מא ירדי לך אלא אלכיר ואלדי בידך גמיעה מעה וחפץ אלוצל אכיר </p>
</li>
<li>
<p>אחבת אעלאמך בדאלך ואן אלריס מריץ מעוה אלחצא ולו איאם והו יכצך</p>
</li>
<li>
<p>בלסלם ויוציך סאעת אן תקף עלא אלכתב לא תתונא (!) פי שיל קמאשך פאן</p>
</li>
<li>
<p>אלרגל מא בי פיה שי ואבו אלפצאיל צהרה יכצך בסלם אלגזיל ואבצר כיף</p>
</li>
<li>
<p>תכואן (!) פי כלץ קמאשך פאן גרא עלא אלרגל שי יקולו אן אלקמאש גמיעא</p>
</li>
<li>
<p>לבו סעיד ותרגע פי תעאב עצים ותכץ נפסך אלעזיזה עני אפצל אלסלם אלגזיל</p>
</li>
<li>
<p>ואהל אלבית יכצוך בסלם ויסף יכצך בסלם והום פי עאפיה והום תסתוחשאן</p>
</li>
<li>
<p>לך כתיר ואללה לא תעיד אלא ענדם אלה יגעלך פי חיז אלסלאמה ויכפי</p>
</li>
<li>
<p>אלאסיא וכתאבי יום אלאחד אלכאמס עשר מן גמאד וכתאבך לא תקתטעני</p>
</li>
<li>
<p>וקד כתבת אליך כתאב צחבת אבו סרור אבן פריג ולי ענד אבו אלעלא אבן </p>
</li>
<li>
<p>                         אלגאמוס נצף דינאר תאכדה לי מנהא (!) ואבו סרור </p>
</li>
<li>
<p>                                                 יערפה ויודך הוא </p>
</li>
</ol>
<p> </p>
                    
                </div>
            
                <div data-canvas="https://figgy.princeton.edu/concern/scanned_resources/bf54999b-3b9f-4c16-ad29-e815dea96856/manifest/canvas/04658131-4bc7-4a59-9bc3-57204fbec943">
                    
                    
                    
                        <h3>Verso, main text</h3>
                    
                        <p> </p>
<ol>
<li>
<p>ובעד אן כתבת אלכתאב גאני מסלם וקאלי אן אלרגל מא ימסי אללילה אכתב כתאב אלא </p>
</li>
<li>
<p>צהרך אעלמה באן יכלץ קמאשה מן אבו נצר פאן מא יגרי עליה שי אלא ינפד</p>
</li>
<li>
<p>אלא אסכנדריה יקבץ עלא אבו נצר פיכון ענדה אלכבר בדאלך וקאל אן איצא </p>
</li>
<li>
<p>אשתהא אן אסאפר לה עלא אלבצאעה פינפד לי כתאב אן כאנת אלבצאעה פי אלמרכב</p>
</li>
<li>
<p>ואן כאן יקדר אן יכלצהא פלא יבאלי בכסארה פחץ אלאוצל אכיר ושלם </p>
</li>
</ol>
<p> </p>
                    
                        <h3>Verso, address (upside down)</h3>
                    
                        <p> </p>
<ol>
<li>
<p>חצרת מולאי אלשיך אלאגל אבו זכרי           ש[אכר תפצלה]</p>
</li>
<li>
<p>[כ]הן בן יוסף                                          מחרוז בן יעק[ב] </p>
</li>
</ol>
<p> </p>
<p> </p>
<p> </p>
                    
                </div>
            
        </section>
    </body>
</html>
