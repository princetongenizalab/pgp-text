recto

אני כותב לך, אדוני ורבי, ייתן לך אלוהים אריכות ימים ויתמיד את גדולתך ואת עזרתו לך ואת שלומך,
מהבית, בכ' באלול, יודיעך אלוהים את ברכתו ואת ברכת החודשים שאחריו,
תודה לאל ריבון העולמים. הגיע מכתבך אשתקד ובו אתה כותב על
מה ששילמת לאדוני אבו עמראן בן אלחנן נ"ע, והגיעה הקבלה שכתב, אל יימנע ממני
חסדך. כבר הודעתיך, אדוני, במכתבי הקודמים, שקיבלתי מאת מוסא
בן אלמג'אני בערך ס' רבעי דינר 'מכטט', ואשתקד, כאשר ערכתי את החשבון שלו,
מצאתי שגביתי ממנו נ' רבעי דינר, ודרשתי ממנו את היתרה, אבל לא מצאתי שום דבר לחובתו,
והלוא הסכמתי עמו על שמונים רבעי דינר; רשמתי לזכותו חמישים, ונשאר חייב
שלושים ועל היתרה ניתן לו אשראי, אבל קידמתי אותה (בכספי) אני, כי אתה יקר
לי; אף על פי שאני יודע שלא אקבל אותה ממנו במשך שנים כי הוא יצא את העיר.
והוספתי את השלושים לחמישים, ובסך הכול פ', וקניתי לך בהם שבע
מצנפות כותנה טובות, וכבר שלחתין לך אשתקד עם
אדוני אבו זכריא יהודה בן מנשה נ"ע, אבל לא ראיתי השנה מכתב ממך שהגיעו,
והיה הדבר קשה עלי. לפני כן ביקשתי ממך שתקנה לי ביתרה ניל או פלפל ותשלחהו
אלי עם מי שתמצא לנכון, אם יהודי ואם גוי, וזירזתי אותך בתוקף רב,
אבל לא ראיתי תשובה על זאת ואינני יודע מה סיבת הדבר ; ידוע לי,
אדוני, שאתה עסוק מאוד ואינני רוצה לנדנד לך; רצוני אפוא כי תואיל
למסור את היתרה שאתה חייב לי לאדוני אבו עמראן מוסא בן אבי אלחי, יעזור לו
אלוהים, מסור לו ללא דיחוי ; כבר ביקשתי ממנו שיקנה לי בה מה שהטלתי עליו,
ואין צורך שאזרז אותך שתמסור לו אותה, ובלי ספק אראה בזאת (כאילו נתת לי) תשורה 
מכספך, ומה שיגבה הוא כגבירתי אני, ומה שיגיע אליו כהגיעו אלי; ואני משביע אותך באלוהים,
אל תעכב לי אותה (את היתרה), כי אני כאן על סף אסון; אני בוטח באלוהים
ובחסדך שאמנם תגיע אליו ; אל תילקח ממני ואל יימנע ממני חסדך ;
ואני מבקש ממך ומקווה ממך כי תטיל עלי את קניותיך, כי אשמח בזאת.
הריני שולח לך את מיטב דרישות השלום, ולכל הנתון להשגחתך דרישות שלום. ושולייתך 
בני אבו אלפרג' שולח לך את מיטב דרישות השלום. מסתפק אני באמונתי באלוהים וממנו עזרי. 

verso
לאדוני ורבי אבו אלפצל בן סהל בן חסן בן סלאמה אלסכרי, ייתן לו אלוהים אריכות ימים ויתמיד את עזרתו לו ואת שלומו, מאברהים בן כלף; לפסטאט מצרים, ברצון האל. 
 