
<html>
    <head>
        <title>Transcription of Letter: BL OR 5542.19</title>
    </head>
    <body style="max-width: 860px; margin: auto">
        <h1>Transcription of Letter: BL OR 5542.19</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Universiṭat Tel Aviv, Miśrad ha-biṭaḥon, ha-Hotsaʼah le-or, 1997), vol. 4.</p>

        
        <section dir="rtl" >
            
                <div data-canvas="https://geniza.princeton.edu/documents/5568/iiif/textblock/1307/canvas/1/">
                    
                    
                    
                        <h3>recto</h3>
                    
                        <ol>
<li>
<p>[כתאבי] אטאל אללה בקא סידי ומולאי ואדאם עזה ותאיידה וסלאמתה מן</p>
</li>
<li>
<p>[אלמסת]קר לי בקין מן אללה ערפך אללה ברכתה וברכה מא יליה ואל</p>
</li>
<li>
<p>חמד ללה רב אלעאלמין וקד כאן וצל כתאבה אלעאם אלמאצי ידכר מא</p>
</li>
<li>
<p>דפעה לסידי אבי עמראן בן אלחנן נע ווצלת אלבראה אלתי כתב לא עדמת</p>
</li>
<li>
<p>[תפצ]ל[ה] וקד כנת יאסידי ערפתך פי כתבי אלמתקדמה אן קבצת מן מוסי</p>
</li>
<li>
<p>[ב]ן [אלמג]אני חול נ רבאעי מכ[טט]ה פלמא כאן אלעאם אלמאצי חאסבתה</p>
</li>
<li>
<p>וגדת אלדי קבצת מנה נ רבאעי טלבתה באלבקיה מא וגדת מעה שיא</p>
</li>
<li>
<p>ואתפקת מעה עלי תמאנין רבאעי חאסבתה באלכמסין בקית עליה</p>
</li>
<li>
<p>תלאתין [ואלבאק]י נצבר עליה בהא פאסלפתהא מן ענדי לאעזאזך</p>
</li>
<li>
<p>עלי ואמא אעלם אני מא נצל אליהא מנה לסנין לאנה כרג מן אלבלד</p>
</li>
<li>
<p>וקד אצפת אלתלאתין ללכמסין צארת פ אשתרית לך בהא סבע</p>
</li>
<li>
<p>[ע]מאים קטן גיאד וקד כנת אנפדתהא לך אלעאם אלמאצי צחבת</p>
</li>
<li>
<p>סירי אבי זכריא יהודה בן מנשה נע ולם ארא מנך אלסנה כתאב בוצולהא</p>
</li>
<li>
<p>פעז עלי דלך וקד כנת סאלתך תשתרי לי באלבקיה ניל או פלפל ותנפדה</p>
</li>
<li>
<p>אלי מע מן תראה יהודי כאן אם גוי ותאכדת עליך גאית אלתאכיד</p>
</li>
<li>
<p>ומא ראית לדלך גואב ומא אדרי איש אלסבב פי דלך ואנא אעלם</p>
</li>
<li>
<p>יאסידי אנר כתיר אלאשגאל ומא אריד אן אתעבך פנחב מן תפצלך</p>
</li>
<li>
<p>תסלם אלבקיה אלתי לי ענדך לסידי אבי עמראן מוסי בן אבי אלחי אידה</p>
</li>
<li>
<p>אללה ולא תוכר דלך ענה פקד סאלתה ישתרי לי בהא מא כלפתה בה</p>
</li>
<li>
<p>פמא אחתאג אוכד עליך פי תסלימהא לה ומא אחסבהא אלא הדי[ה]</p>
</li>
<li>
<p>מן מאלך פקבצה קבצי ואלואצל אליה כאלואצל אליי ובאללה עליך</p>
</li>
<li>
<p>לא תעיקהא עלי לאני הון אתר גאיחה ואנא מתכל עלי אללה</p>
</li>
<li>
<p>ועלי תפצלך פי וצולהא אליה לא עדמתך ולא כלות מן תפצלך</p>
</li>
<li>
<p>ואנא אסאלך וארצו אליך אן תכלפני חאגאתך לאני מסרור בדאלך</p>
</li>
<li>
<p>כצצתך אפצל אלסלם ומן תשמלה ענאיתך אלסלם וצניעתך</p>
</li>
<li>
<p>ולרי אבי אלפרג יכצך אתם אלסלם וחסבי תקתי באללה ובה אסתעין</p>
</li>
</ol>
                    
                </div>
            
                <div data-canvas="https://geniza.princeton.edu/documents/5568/iiif/textblock/1307/canvas/2/">
                    
                    
                    
                        <h3>verso - address</h3>
                    
                        <ol>
<li>
<p>לסידי ומולאי אבי אלפצל סהל בן חסן בן סלאמה &nbsp; &nbsp; מן אברהים בן כלף</p>
</li>
<li>
<p>אלסכרי &nbsp; &nbsp; &nbsp; &nbsp; &nbsp; &nbsp; &nbsp; &nbsp; אלפסטאט מסר&nbsp; אן שא אללה</p>
</li>
<li>
<p>&nbsp;אטאל אללה בקאה ואדאם תאיידה [וסלאמתה]</p>
</li>
</ol>
                    
                </div>
            
        </section>
    </body>
</html>
