recto

אני כותב לך, אדוני ורבי, ייתן לך אלוהים ימים ארוכים וטובים וישמרך ויגן עליך ואל ימנע ממך הצלחות, מהבית, בא' באלול,
יודיעך אלוהים את ברכתו ואת ברכת החודשים הבאים אחריו, שיהיו לברכה. שלומי טוב ואני בריא, יקרב אלוהים את פגישתי עמך בחסדו ובטובו,
כי קרוב הוא להיענות והוא גיבור לעשות זאת. אודיעך, אדוני, כי ביקשתי את חסדי אלוהים יתעלה ושלחתי אליך באוניית העוזר של בן שבלון, בידי מימון בן
כלפה, כריכת אריגים, לפי הפירוט הבא נ"ב יריעות אריג מכווץ, מהן ח' צרות, וי"ג יריעות בלתי מעובדות, בסה"כ ס"ה יריעות; מצנפת כותנה, צעיף כחול, ה' בגדים
ושתי אדרות, הכול לחשבונך הפרטי, ממני, וזו יתרת חשבונך. בתוך הכריכה נמצאות בשבילך גם צ"ט יריעות מאת מימון, שילמתי אני
בעדן כפי שהן(?). ובתוך הכריכה גם ל' בגדים 'תסתרי' בשביל עטא בן זכרי, יקבל אותם יעקב בן אצחק אלאנדלסי. עוד שלחתי אליך,
בכריכה בשותפות ביני ובין אחי, מ"ז יריעות מכווצות, מהן אחת ציפה, שהיא של השותפות. וזו היתה של התמורה בעד הפנינים.
סחורות אלה מובלות באוניית בן שבלון מאשתקד, אבקש מאלוהים שיכתבנה לשלום. לפני כן שלחתי עם אחי בכריכה של השותפות
שני צעיפים, צהוב ואדום, לחשבונך הפרטי; היה מגיע לזכותי, לשותפות, אבל יהיו לך לחשבונך הפרטי. נשארת חייב י"ח דינר. וחשבון
שתי הכריכות בהמשך: לזכותך מזה, התמורה בעד הפנינים והתמורה בעד ה'עלאוה' נשדור; מגיע לך בעד ההרצאות על האריגים ה'חלבי'; ומגיע לך בעד מה ששלחת השנה עם אחי.
אבקש מאלוהים שישים הכול במחוז השלום; העתיקו את חשבונך, ואם תתרשל, הלוא זה כאילו אבד עולמך, אבל אין אדם כמוך זקוק להוראות. הריני
שולח לך מכובדי את מיטב דרישות השלום, ומסור לאדוני ורבי אבו סהל, ולאדוני אבו עמראן ולאחיו ולאדוני ורבי אבו אלסרור,
את מיטב דרישות השלום, ולכל הנתונים להשגחתך, דרישות שלום. נותרו לזכותך בחשבון עוד אצל
מימון נ' רבעי דינר. מאותם כ' רבעי דינר שילמתי לדודך אחי אמך י', ולבנות דודך י', זאת לידיעתך, ושלום. דודך שרוי בטוב,
לא יהיה לך הפסד בעסקים שלך עמם, עם כולם, יגמול לך על זאת אלוהים. ושלומך ירבה לעד, אמן. 

verso

בשעתו קיבל אחי על עצמו למכור את הפנינים; נשארו לזכותו מן התמורה שלהן בשוק מ' רבעי דינר, והוא נתן לי הסבה על סכום זה. בזה סילק מה שהוא חייב, יחד עם (הסחורות) שבעדן שילמתי את דמי ההובלה :
ס' יריעות אריג בלתי מעובדות שקניתי בעד התמורה מהפנינים; וחזרה האונייה וכיווצתי את האריגים וגביתי מתמורתם את מ' רבעי הדינר אשר אבדו, יחד עם
הוצאות הכיווץ, קיבלתי בעדם י"ד יריעות אריג והוספתי עליהם ציפה, כדי שלא נשנה את חשבון היתרה, שהוא מ"ד יריעות מכווצות,
אחרי איבוד רבעי הדינר. ושלום. 

verso, address
לאדוני ורבי, ייתן לו אלוהים אריכות ימים ויתמיד את שלומו, ואת אושרו ואת עזרתו ואת חסדיו לו, נהוראי בי"ר נסים נ"ע; מאוהבו יהודה בן אסמעיל אלאנדלסי נ''ע; לפסטאט, ברצון האל. 
 