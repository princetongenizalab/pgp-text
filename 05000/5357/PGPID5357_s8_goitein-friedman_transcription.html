
<html>
    <head>
        <title>Transcription of Legal document: T-S 16.146 + T-S 12.176</title>
    </head>
    <body style="max-width: 860px; margin: auto">
        <h1>Transcription of Legal document: T-S 16.146 + T-S 12.176</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India traders of the middle ages : documents from the Cairo Geniza : India book</em></a> (Leiden and Boston: Brill, 2008), vol. 1.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00016-00146/canvas/1">
                    
                    
                    
                        <h3>I, 35
TS 16.146</h3>
                    
                        <ol>
<li>שהדותא דהות באנפנא אנן שהדי דחתמות ידנא לתתא סוף שטרא דנן כן הוה פי אלעשר אלאול מן תמוז דשנת אלפא וארבע מאה וחמשין וארבע</li>
<li>שנין לשטרות בפסטאט מצרים דעל נילוס נהרא מותבה רשותיה דאדוננו שמואל הנגיד הגדול יהי שמו לעולם חצר אלינא אלשיך אבו אלפצאיל אל</li>
<li>טביב דידיע בן אלנאקד כגק מרנא ורבנא מבורך הכהן החכם והנבון בן כגק מר ור עובדיה הכהן הזקן [הנכבד ס]ט וקאל לנא א[ני כ]נת קד אשתרית מן אולאד</li>
<li>אכי אלשיך אבו אלרצא אלטביב מן אלשיך אבו אלברכאת ואכוה אלשיך אבו אלמעאלי כגק מר [ור…] הכהן הח והנ וכ מר ור נתנאל הכהן הבחור היקר</li>
<li>בני כגק מרנא ורבנא אהוב הכהן השר הנכבד החכם והנבון זל גמיע אלסדס מן חצתהם פי אלדכאכין אלתי באלפסטאט פי טרף אלשמאעין אלתי</li>
<li>אלואחדה מנהם סכן אלשיך אבי אלברכאת אלטביב דידיע בן אלשראבי ואלאכרי אלתי לציקהא במבלג מן אלעין תלאתה וכמסין דינאר ונצף ורבע</li>
<li>וביני ובינהם אגל מאגל פי מא תברעת בה להם ברדה עליהם אן הם רדו עלי אלתמן ותאריך אלמדה ישהד בה אלמסטור אלדי ביני ובינהם פי דלך</li>
<li>וקד אכדת מן סת אלסאדה אבנה אלשיך אבו נצר אלטביב דידיע בן אלתניסי ארמלה אלשיך אבו אלברכאת בן אללבדי גמיע אלמבלג אלמדכור</li>
<li>ואבעת כל זכות לי בהדא אלמלך וכל חק אן אסתחקה פיה עלי אלשרט אלמשרוט ביני ובין אולאד אכי אלמסטור ביננא פי אלתברע אן והם</li>
<li>אעאדו אלתמן קבל אנתהא אלמדה אעאדת אליהם סת אלסאדה דא מלכהם ואן פאת אלאגל ועברת אלמדה כאן אלמלך להא דונהם ואלאן</li>
<li>אשהדו עלי ואקנו מני מעכשיו ואכתבו ואכתמו עלי בגמיע אלאלפאט אלמחכמה ואלמעאני אלמוכדה ובכל לישאני דזכואתא</li>
<li>וסלמו דלך אלי סת אלסאדה בת כגק מרנ[א] ורבנא אלעזר הזקן הנכבד הרופא בן כגק מר ור נסים הזקן הנכ נע דידיע בן אלתניסי ליכון בידהא חגה</li>
<li>וותאק לליום ומא בעדה אנני מקר ענדכם באוכד מעאני אלאקראראת ואותקהא פי צחה מני</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00176/canvas/1">
                    
                    
                    
                        <h3>T-S 12.176</h3>
                    
                        <p>וגואז אמר טאיעא מן גיר קהר</p>
<ol>
<li>ולא גבר ולא אכראה ולא עלה בי מן מרץ ולא גיר דלך מן גמיע מפסדאת אלשהאדה אנני קד קבצת ותסלמת מנהא תלאתה וכמסון //דינא ונצף ורבע//</li>
<li>דהבא עינא מתאקילא ואזנה מצרייה גיאדא צחאחא וצאר דלך אלי עלי אלכמאל ואלתמאם ואבעתהא בדלך כל זכות אסתחקה פי הדה</li>
<li>[[אל&hellip;]] ען האלתין אלדכאכין אלמדכורתין אלתי אבתעתהא מן אולאד אכי אלמדכורין וסלמת אליהא אלכתאב אלמשתרא אלדי [ב]ידי</li>
<li>מנהם עלי אלשרט אלדי ביני ובינהם פי אלתברע באלרד אליהם קבל אנתהא אלאגל אלמכתוב פיה פאן אחצרו להא מאלהא אלמעיין פי הדא</li>
<li>אלכתאב אכדו מלכהם ועאד אליהם ואן פאת אלאגֹל ולם יסלמו אליהא אלתמן אלמעיין תבת אלמלך להא ובטל ענהא אלתברע אלתי תברעת</li>
<li>אנא להם בה פי אלרד פח[ין אד]ן אקנינ[א] מן אלשיך אבו אלפצאיל אלטביב רבנא מבורך השר הנכבד הכהן החכם והנבון בן רבנא עובדיה הכהן</li>
<li>הזקן הנכבד סט דיד[יע בן אלנאקד לס]ת אלסאדה דא ארמלה אלשיך אבו אלברכאת בן אללבדי קנין גמור חמור בכלי הכשר לקנות בו</li>
<li>מעכשיו ב[..] בביטול כל מודעין ותנאין על כל מה דכתיב ומפרש לעילא תם אקנינא מן סת אלסאדה דא בעד צחה אל</li>
<li>מערפה בהא [באוכד שרוט אלקנינו]ת בלפט מעכשיו בביטול כל מודעין ותנאין אנהא מלתזמה במא אלתזם בה אלשיך אבו אלפצאיל דנן לאולאד</li>
<li>אכוה פי [...] אלדי אבתעאהא מנהם מן אלזכות להם פי אלתברע באלרד עליהם קבל אנתהא אלאגל אלמסטור מעהם</li>
<li>ו... [...] כתבנא דלך וכתמנאה וסלמנאה לסת אלסאדה דא למיהוי בידה לזכו ולראייה לאחר היום שריר</li>
<li>[בריר] וקיים וע[ל המחק במבלג מן אלעין תלאת]ה וכמסין דינאר ונצף ורבע ועל אלמבלג אלמדכור ועל תלאתה וכמסין ועל אלסדס אלמדכור</li>
<li>[ועל] פי הדא אלסדס [...] ונצף ורבע והכל קיים גמלה אלמביוע אלסדס מן אלדכאנין ומבלג אלתמן תלאתה וכמסון דינאר ונצף</li>
<li>ו[ר]בע והכל שריר [בריר וקיים ואקנינא] אנן חתומי מטה מן סת אלסאדה דא אבנה אלשיך אבו נצר אלטביב בעד צחה אלמערפה בהא</li>
<li>קנין גמור חמור בכלי [הכשר לק]נות בו מעכשיו בביטול כל מודעין ותנאין אנהא קד אשתרת הדא אלזכות פי אלסדס אלמדכור</li>
<li>מן אל[דכא]כין אלמדכורה מן [...] אבו אלפצאיל דנן בהדה אלתלאתה וכמסון דינארא ונצף ורבע וכתבנא דלך למיהוי לזכו</li>
<li>מבורך בר שלמה זל שמריה בר אברהם נע אתקיים שטרא דנן קדמנא אנן</li>
<li>ישועה הלוי בר חותם הלוי נע בי דינא ובמותב תלתא כחדא הוינא דנוסחיה</li>
<li>וש[ה]דוהי כתיבין לעילא וקיומיה מניה</li>
<li>וביה לתתא בכתב ידי שהדיא אילין דחתימין מטה בחתמות ידיהון מבורך</li>
<li>בן שלמה זל שמריה בר אברהם נע ישועה הלוי בר חותם הלוי נע ומדאתו</li>
<li>לואתנא תלתא שהדי אילין ואודו קדמנא דדא היא חתמות ידיהון</li>
<li>בסימוניהון אישרנוהי וקיימנוהי כדחאזי אלעזר בר יוסף נע</li>
<li>נתן הכהן בר שלמה הכהן נע נתן ביר שמואל</li>
</ol>
<p>החבר זל</p>
                    
                </div>
            
        </section>
    </body>
</html>
