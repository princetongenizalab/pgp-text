
<html>
    <head>
        <title>Transcription of Letter: T-S NS J1</title>
    </head>
    <body style="max-width: 860px; margin: auto">
        <h1>Transcription of Letter: T-S NS J1</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India traders of the middle ages : documents from the Cairo Geniza : India book</em></a> (Leiden and Boston: Brill, 2008), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-NS-J-00001/canvas/1">
                    
                    
                    
                        <h3>recto</h3>
                    
                        <ol>
<li><span lang="HE">ד דנ ותמן ואיצא פי מרכב אלנאכדא אבו אלחסן</span></li>
<li><span lang="HE">קטעה רצאץ אלוזן מאיתין וסתין רטל אלתמן</span></li>
<li><span lang="HE">סבעה עשר דינ ותלת וכרג אלפרצה תלת וביד</span></li>
<li><span lang="HE">במה באבה שרא מא וחואיג בליג דינ גמלה</span></li>
<li><span lang="HE">מא עליה סת מאיה תלתה וכמסין דינ תבקא לה</span></li>
<li><span lang="HE">אתנין ותלאתין דינ עליה ביד אבו אלכיר אתנין</span></li>
<li><span lang="HE">ותלאתין דינ וקד אנפדת לך ידי אלשיך אבו</span></li>
<li><span lang="HE">אלכיר ובמה הדייה מני אליך י רבאעיאת</span></li>
<li><span lang="HE">סכר וזביב ודסת ורק ביאץ ואלורק אליום לה סנתין</span></li>
<li><span lang="HE">מעדום ודפעת לך האדא מן מא כאן ענדי</span></li>
<li><span lang="HE">מרפוע ואנפדת לך קטעה מרגאן לולדך סרור</span></li>
<li><span lang="HE">ורבע מכיאל בזר בקל תקבץ גמיע דאלך וקד</span></li>
<li><span lang="HE">צדר אליך צחבה כתאבי כתאב מן מכלוף אליתים</span></li>
<li><span lang="HE">אנפדה מן עידאב ואלדי ענדי לה אכתר מן כ</span></li>
<li><span lang="HE">כתאב וגמיעה הוס והו שיך קד כרף וקד הוס</span></li>
<li><span lang="HE">עלי אכר עמרה ולא ידרי מא יעמל ואלותאיק</span></li>
<li><span lang="HE">אלדי כתבתהא באלמסלמין ואליהוד באבראה</span></li>
<li><span lang="HE">לך מן כל דעוה וטלבה ועלקה וימין הי ענדי פי</span></li>
<li><span lang="HE">אלחפץ והי מאכדה באלשהוד אלעאדלה ומא</span></li>
<li><span lang="HE">דכרה מן סבב אלפופל אלדי כאן אנפדה לי צחבה</span></li>
<li><span lang="HE">אלשיך עבד אלמלך עאם אול ואללוחין פקד קבצת</span></li>
<li><span lang="HE">דאלך ואנפדת לה עוצה עאם אול צחבה סידאן</span></li>
<li><span lang="HE">סכר וזביב ותפאריק קצא אללה במא קצא ובאקי</span></li>
<li><span lang="HE">אלאלואח קד קבץ אלשיך יוסף ואלשיך כלף אלדי</span></li>
<li><span lang="HE">להם מן עאם ואלדרכי לם יצל מנה פי האדה אלסנה</span></li>
<li><span lang="HE">שי ואלניל מא קדרת עליה ומא דכרתה מן חדית</span></li>
<li><span lang="HE">מסלם אלכעכי לם ינפד לך האדה אלסנה שי ולא</span></li>
<li><span lang="HE">ראית לה כתאב כץ עני נפסך וולדך אפצל אלסלאם</span></li>
<li><span lang="HE">ותכץ עני אלנאכדא אלאגל עלי אלפופלי אפצל סלאם</span></li>
<li><span lang="HE">ושלום אעלם מולאי אן פי מרכב אלנאכדא</span></li>
<li><span lang="HE">ראמשת ומרכב ולדה וצהרה ומרכב</span></li>
<li><span lang="HE">אלנאכדא אבו אלחסן בן אבו אלכתאיב ד מראכב</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-NS-J-00001/canvas/2">
                    
                    
                    
                        <h3>verso</h3>
                    
                        <ol>
<li><span lang="HE">פי כל מרכב רזמה כתב לך ולאברהם</span></li>
<li><span lang="HE">בן [[פיורוי]] //פיומי// ולגמיע באניאניון מנגלור וללנאכדא</span></li>
<li><span lang="HE">אלפופלי ולעמראן ולסעיד תתפצל תקבץ</span></li>
<li><span lang="HE">אלגמיע ותחתפץ בהם ותסלם ללנאכדא</span></li>
<li><span lang="HE">בשיר כתאבה ולעמראן ולסעיד כתבהם</span></li>
<li><span lang="HE">וכתב אהל מנגלור //תקבצהם אנת// [[אדא וצל אלשיך</span></li>
<li><span lang="HE">אברהים בן ישו אכנתה]] //ותחתפץ// לי בכתב אהל</span></li>
<li><span lang="HE">מנגלור פלי פי גמיעהא חואיג כתירה</span></li>
<li><span lang="HE">יחתפץ בהא ויסלם לכל ואחד כתאבה</span></li>
<li><span lang="HE">מן ידה אלא ידה אללה אללה בדלך ושלום</span></li>
<li><span lang="HE">וכאצה כתאב אלנאכדא עלי אלפופלי</span></li>
<li><span lang="HE">לי פיהא חואיג כתירה וכדאלך באניאנין</span></li>
<li><span lang="HE">מנגלור וקד וכלת אלנאכדא עלי אלפופלי</span></li>
<li><span lang="HE">עלא ביע אלשדאת וגמיע אלתהא</span></li>
<li><span lang="HE">ועלא קבץ אלאנגר אלדי ענד בדה</span></li>
<li><span lang="HE">ולד סלסליתי [[אלמ]] אלדי תרכה ענדה</span></li>
<li><span lang="HE">אבו סעיד ועלא קבץ אלברמה אלצפר</span></li>
<li><span lang="HE">אלכבירה אלדי לטביך אלתמר אלדי הי</span></li>
<li><span lang="HE">ענד בנך סיתי ועלא קבץ אלצנדרוס</span></li>
<li><span lang="HE">וגמיע אלתפאריק אלדי פי אלמכזן וגמיע</span></li>
<li><span lang="HE">מאלי הנאך קד הו וכילי עלא קבצה</span></li>
<li><span lang="HE">תסאעדה פי דלך ואללה אללה פי חפץ</span></li>
<li><span lang="HE">אלכתב גמיעהא ושלום</span></li>
</ol>
<p>&nbsp;</p>
                    
                </div>
            
        </section>
    </body>
</html>
