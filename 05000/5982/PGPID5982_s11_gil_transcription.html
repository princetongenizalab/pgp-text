
<html>
    <head>
        <title>Transcription of Letter: T-S 8J40.8</title>
    </head>
    <body style="max-width: 860px; margin: auto">
        <h1>Transcription of Letter: T-S 8J40.8</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00008-J-00040-00008/canvas/1">
                    
                    
                    
                        <h3>Recto</h3>
                    
                        <ol>
<li>מברכו יעקב בן [ ]</li>
<li>[ ]</li>
<li>עזרי מעם יוי</li>
<li>אשואקי כתירה גדא אלי משאהדה התלמ[י]ד המבין הטוב והנאה</li>
<li>מ יוסף יברכהו אלהינו ולטובה יזכרהו ויתן לו עצתו וגם משאלות</li>
<li>לבו אערפה ברוך יהיה אלאן וצלנא אלי ב[גד]אד טו תמוז ונחן עלי</li>
<li>גמלה אלסלאמה פ[י מאלנא ו]אנפסנא ולאלהי יש נודה תמיד ווזנא אלברואת</li>
<li>וסאלנא ען מאגד פלם נגדה בל דכרו אנה וצל אלי בגדאד קבל אלענצרה</li>
<li>ומצא ואלי אלאן לם יצל ולעלה יצל מע אלחאג ואלשיך אבו אלרטא בן אלצדר</li>
<li>אלתאגר אלבגדאדי לם נגדה בל מצא פי תגארה אלי המדאן ולעלה יגי מע</li>
<li>אלחאג אן שא אללה הדא מצא ואמא אחואל אלמתאיב פאני אסתקלת</li>
<li>מן אן אנצאף אלי אחדהמא לילא יצעב עלי אלאכר פקלת אן עליי נדר אן</li>
<li>אזור מנכלא(?) לא אקדר אקים [[יל]] //דון// אן אזור וארגע פכרגת אלי שמטוניא פוגדנא</li>
<li>פיהא מרץ קד עמהם גמיעהם וליס דאר אלא וגמיע מן פיהא מריץ ווצל</li>
<li>אלמרץ פמרצת אנא וכרג לי שי פי רגלי וורמת וחמת מנה ובקית נחו מן</li>
<li>יז יום לא אקדר אקום [[יח]] מן קיאמא(?) תם מרץ אלולד אבו אלברכאת מרצה</li>
<li>בחמי מלאזמה חארה שדידה אלחרארה שביהה באלנאר אלמשתעלה</li>
<li>ואנפדנא אלי בגדאד ואשתרינא לה חואיג וסבכנא לה שרבה וכל יום מא</li>
<li>אלשעירון והו אלאן בחמד קד צלח פתטיבון קלובכם וכנא פי בית אלשיך</li>
<li>אבו סעד כן כלף ומא קצרו מענא וכדמתנא אלא אנהם איצא מרצו</li>
<li>גמיעהם פקטעו בנא ואנתם תעלמון אן אהל שמטוניא פי חאל צחתהם</li>
<li>לא ילתפון עלי גריב פקאסינא צעובה עטימה ואלכאלק גל ועלא אעאן הדא</li>
<li>וכאנו גמיעהם מחתאגין אלינא ולא אחתאג אוציך באהל אלדאר ובאלדאר</li>
<li>איצא ותכץ נפסך ותכתב כתאב גואב הדא אלכתאב עאגלא ותנפדה מע</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00040-00008/canvas/2">
                    
                    
                    
                        <h3>Verso</h3>
                    
                        <ol>
<li>מוצל הדא אלכתאב ותשרח פיה גמיע אחואלך ואחואל אהל אלדאר וטיב</li>
<li>קלב אלנאס וגיר דלך ואן כאן חאגה לך או לאהל אלדאר תכתב תערפני</li>
<li>דלך ולא תהמל אלגואב פאן האולי אלמכאריה מן ענדנא מן שמטוניא לא תכליהם</li>
<li>יגון אלא ואלגואב מעהם אלש אבו סעד הפקיד בן כלף יתערף אכבאר אהל</li>
<li>[[אלאהל]] אלדאר ויכצהם באלסלאם וכדלך תכצהם באלסלאם ענא איצא</li>
</ol>
                    
                        <h3>Address</h3>
                    
                        <ol>
<li>יוצל אלי דאר אלחכים יעקב אלמערוף באלנאפ[ע] בגומא מזיד</li>
<li>אמאנה מודאה</li>
</ol>
                    
                </div>
            
                <div data-canvas="https://geniza.princeton.edu/documents/5982/iiif/canvas/1/">
                    
                    
                    
                        <h3>Notes to recto:</h3>
                    
                        <ol>
<li>גויטיין: בן רבנו ברכ[ות]? גיל: [מר] רב אבון(?)</li>
</ol>
<ol>
<li>גויטיין: מן׳ קיאמ[נ]א. גיל: [[מן]] איאמא.</li>
</ol>
<ol>
<li>גויטיין: סבכנא. גיל: טבכנא</li>
</ol>
                    
                </div>
            
                <div data-canvas="https://geniza.princeton.edu/documents/5982/iiif/canvas/2/">
                    
                    
                    
                        <h3>Notes to verso:</h3>
                    
                        <ol>
<li>גיל: באלנאיב</li>
</ol>
                    
                </div>
            
        </section>
    </body>
</html>
