
<html>
    <head>
        <title>Transcription of Letter: T-S 8J40.8</title>
    </head>
    <body style="max-width: 860px; margin: auto">
        <h1>Transcription of Letter: T-S 8J40.8</h1>

        <p>Alan Elbaum, unpublished editions (n.p., 2020).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00008-J-00040-00008/canvas/1">
                    
                    
                    
                        <ol>
<li><span lang="he">מברכו יעקב בן [  ]</span></li>
<li><span lang="he">[. . .]</span></li>
<li><span lang="he">עזרי מעם יוי</span></li>
<li><span lang="he">אשואקי כתירה גדא אלי משאהדה התלמ[י]ד המבין הטוב והנאה</span></li>
<li><span lang="he">מ יוסף יברכהו אלהינו ולטובה יזכרהו ויתן לו עצתו וגם משאלות</span></li>
<li><span lang="he">לבו אערפה ברוך יהיה אלאן וצלנא אלי ב[גד]אד טו תמוז ונחן עלי</span></li>
<li><span lang="he">גמלה אלסלאמה פ[י מאלנא ו]אנפסנא ולאלהי יש נודה תמיד ווזנא אלברואת</span></li>
<li><span lang="he">וסאלנא ען מאגד פלם נגדה בל דכרו אנה וצל אלי בגדאד קבל אלענצרה</span></li>
<li><span lang="he">ומצא ואלי אלאן לם יצל ולעלה יצל מע אלחאג ואלשיך אבו אלרטא בן אלצדר</span></li>
<li><span lang="he">אלתאגר אלבגדאדי לם נגדה בל מצא פי תגארה אלי המדאן ולעלה יגי מע </span></li>
<li><span lang="he">אלחאג אן שא אללה הדא מצא ואמא אחואל אלמתאיב פאני אסתקלת</span></li>
<li><span lang="he">מן אן אנצאף אלי אחדהמא לילא יצעב עלי אלאכר פקלת אן עליי נדר אן</span></li>
<li><span lang="he">אזור מנכלא(?) לא אקדר אקים ⟦יל⟧ //דון\\ אן אזור וארגע פכרגת אלי שמטוניא פוגדנא</span></li>
<li><span lang="he">פיהא מרץ קד עמהם גמיעהם וליס דאר אלא וגמיע מן פיהא מריץ ווצל </span></li>
<li><span lang="he">אלמרץ פמרצת אנא וכרג לי שי פי רגלי וורמת וחמת מנה ובקית נחו מן</span></li>
<li><span lang="he">יז יום לא אקדר אקום ⟦יח⟧ מן קיאמא(?) תם מרץ אלולד אבו אלברכאת מרצה</span></li>
<li><span lang="he">בחמי מלאזמה חארה שדידה אלחרארה שביהה באלנאר אלמשתעלה</span></li>
<li><span lang="he">ואנפדנא אלי בגדאד ואשתרינא לה חואיג וסבכנא לה שרבה וכל יום מא </span></li>
<li><span lang="he">אלשעירון והו אלאן בחמד קד צלח פתטיבון קלובכם וכנא פי בית אלשיך</span></li>
<li><span lang="he">אבו סעד כן כלף ומא קצרו מענא וכדמתנא אלא אנהם איצא מרצו </span></li>
<li><span lang="he">גמיעהם פקטעו בנא ואנתם תעלמון אן אהל שמטוניא פי חאל צחתהם</span></li>
<li><span lang="he">לא ילתפון עלי גריב פקאסינא צעובה עטימה ואלכאלק גל ועלא אעאן הדא</span></li>
<li><span lang="he">וכאנו גמיעהם מחתאגין אלינא ולא אחתאג אוציך באהל אלדאר ובאלדאר</span></li>
<li><span lang="he">איצא ותכץ נפסך ותכתב כתאב גואב הדא אלכתאב עאגלא ותנפדה מע</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00040-00008/canvas/2">
                    
                    
                    
                        <h3>verso</h3>
                    
                        <ol>
<li><span lang="he">מוצל הדא אלכתאב ותשרח פיה גמיע אחואלך ואחואל אהל אלדאר וטיב</span></li>
<li><span lang="he">קלב אלנאס וגיר דלך ואן כאן חאגה לך או לאהל אלדאר תכתב תערפני</span></li>
<li><span lang="he">דלך ולא תהמל אלגואב פאן האולי אלמכאריה מן ענדנא מן שמטוניא לא תכליהם&nbsp;</span></li>
<li><span lang="he">יגון אלא ואלגואב מעהם אלש אבו סעד הפקיד בן כלף יתערף אכבאר אהל</span></li>
<li><span lang="he">⟦אלאהל⟧ אלדאר ויכצהם באלסלאם וכדלך תכצהם באלסלאם ענא איצא</span></li>
</ol>
                    
                        <h3>verso, address</h3>
                    
                        <ol>
<li><span lang="he">יוצל אלי דאר אלחכים יעקב אלמערוף באלנאפ[ע] בגומא מזיד</span></li>
<li><span lang="he">אמאנה מודאה</span></li>
</ol>
                    
                </div>
            
        </section>
    </body>
</html>
