
<html>
    <head>
        <title>Transcription of Letter: T-S 6J4.14 + T-S 18J2.7</title>
    </head>
    <body style="max-width: 860px; margin: auto">
        <h1>Transcription of Letter: T-S 6J4.14 + T-S 18J2.7</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India traders of the middle ages : documents from the Cairo Geniza : India book</em></a> (Leiden and Boston: Brill, 2008), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00006-J-00004-00014/canvas/1">
                    
                    
                    
                        <h3>II, 13</h3>
                    
                        <ol>
<li>תרום ידיך על צריך וכל אויביך יכרתו</li>
<li>ליקר מר ור אברהם זל בר כגק מר ור</li>
<li>יגו נעג אהבך מצמון בר חסן נעג</li>
<li>וצל כתאב מולאי אלשיך אלאגל וקראתה</li>
</ol>
                    
                        <h3>II, 14</h3>
                    
                        <ol>
<li>ופהמתה וסרני עלם סלאמתה | וצלאח</li>
<li>חאלתה ושכרת אללה עלי דלך כתירא</li>
<li>וסאלת אלמזיד לה מן כל כיר גמע</li>
<li>אללה ביני ובינה עלי אסר חאל ואנ[עם]</li>
<li>באל פהו ולי דלך ואלקאדר עליה אן</li>
<li>שא אללה ואנתהית אלי מא דכרה</li>
<li>מולאי מן אנפאד אלקפלין ואלפין</li>
<li>חבה פופל אביץ ואחמר וקד</li>
<li>קבצת דלך ושכרת אהתמאמה</li>
<li>עלי דלך וקד אנפדת לה עלי ידי</li>
<li>עבד אלמסיח אלשמאס שדה</li>
<li>חצר ברברי אלעדד סתה חצר</li>
<li>וקד כישנא עליה כישה ומכתוב</li>
<li>עליהא אסמך ערבי ועבראני</li>
<li>ואנפדת לך עלי ידה איצא מן</li>
<li>ענדי מנדיל דביקי כאם רפיע</li>
<li>גדיד פי כל טרף סלסלה מליחה</li>
<li>יצלח ללבאס אלמשאיך ועלי ידה</li>
<li>איצא דסתין ורק כבאר מלאח</li>
<li>ורק צלטאני לא יקדר עליה ענד</li>
<li>אחד ועלי ידה איצא רבאעייתין</li>
<li>סכר וזביב תקבץ מנה גמיע</li>
<li>דלך וקד וצל גמיע מא אנפדתה</li>
<li>אלי אבו אלכיר וקד קבץ גמיע דלך</li>
<li>וקד אשתרא בז מצרי וטלע אלי</li>
<li>אלגבל וקד סאלני סואלך פי אן תהתם</li>
<li>לה פי אנפאד מא תבקא לה מן</li>
<li>חדיד והיל וגמיע באקי חסאבה</li>
<li>תנפד לה גמיע דלך פי אול מרכב</li>
<li>יכרג מן אלהנד ואלחדיד האדה</li>
<li>אלסנה כאן פי עדן באיע וגמיע</li>
<li>אלואן אלחדיד ואלסנה אלאתיה</li>
<li>יכון איצא פי עדן נאפק לאן</li>
<li>מא בקי פי אלבלד מנה שי</li>
<li>טאלעתה בדלך יכץ נפסה אפצל</li>
<li>אלסלאם ועלי ולדה סרור ובמה</li>
<li>אפצל אלסלאם אלגזיל ושלום</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00006-J-00004-00014/canvas/2">
                    
                    
                    
                        <h3>Verso:</h3>
                    
                        <ol>
<li>ותתפצל ותכץ עני סוס סיתי וכנאבתי [[ואסחא]]</li>
<li>ואסחאק אלבאניאן אפצל אלסלאם ותערפהם</li>
<li>שוקי אליהם ותעלמהם עני באן אלפלפל פי</li>
<li>הדה אלסנה אלאתיה יכן (!) קימתה סער אלבהאר</li>
<li>בתלאתין דינאר ואזיד מן דלך ואלחדיד</li>
<li>אלמחדת ליס ינקץ אלבהאר מן עשרין דינאר</li>
<li>ואלרקץ אלדי כאן פי אלבלד קד פרג גמיעה</li>
<li>פאן קדרו אן יגהזו מרכב מן מנגלור</li>
<li>ויגעלו פיה מא אתפק מן אלפלפל ואלחדיד</li>
<li>ואלכבאבה ואלזנגביל ויכרג אול אלזמאן אלי</li>
<li>אלדייב יאכד קליל קנבאר ואכרבה</li>
<li>ונואשך ונארגיל פגמיע דלך נאפק מביוע</li>
<li>ואדא חצל גהאזהם פי עדן ואראדו מני</li>
<li>אלשרכה שארכתהם ולו כאן הדה אלסנה</li>
<li>מרכב כארג אלי מנגלור לאנפדת להם</li>
<li>אלדהב ואלסכר ואלזביב ואלחואיג פתעלמהם</li>
<li>בגמיע דלך ולא תתואנא פאנת עוץ</li>
<li>כתאבי אליהם ושלם</li>
</ol>
                    
                        <h3>Address:</h3>
                    
                        <ol>
<li>الشيخ الأجل ابراهيم بن عبده</li>
<li>ايشو الإسرائيلي حرس الله علاه مضمون بن اﺤﻠ(سن)</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00018-J-00002-00007/canvas/1">
                    
                    
                    
                        <h3>II, 13 Verso written upside down:</h3>
                    
                        <p>ליקר מר ור אברהם אהבך מצמון</p>
<p>זל בר מר ור יגו נעג בר חסן נעג</p>
                    
                </div>
            
        </section>
    </body>
</html>
