
<html>
    <head>
        <title>Transcription of Letter: T-S 10J15.15</title>
    </head>
    <body style="max-width: 860px; margin: auto">
        <h1>Transcription of Letter: T-S 10J15.15</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00015-00015/canvas/1">
                    
                    
                    
                        <h3>recto</h3>
                    
                        <ol>
<li>
<p>קד כאתבך ר נהראי אדאם אללה ע[זה] פי מא בקי לנא במצר וקד אעלמתך איש הו אן לם יקר לי עלי שי</p>
</li>
<li>
<p>או אעמל עלי טלועי [ &nbsp; &nbsp; ] בל אנה יטלע ללמדינה ולא יעצם פי נפסך חאלנא לו</p>
</li>
<li>
<p>סמעת אחואל אלנאס ל[ ] אולאד אלתאהרתי חלף אבו סעיד לאביה אן מא יבקי מענא כרובה ואנא הלכנא</p>
</li>
<li>
<p>ומא יערפו אין מצא ואלי אין ימציו וכל מן כרג מן באבה אלי אמא אראד הלך ואוכל ואן קעד מאת באל</p>
</li>
<li>
<p>גוע ואנא אסאלך סואל אן תשתרי בדינארין קמח תטחנהא בשכא&lt;י&gt;ר ותנחי נסאלתהא ותעמלהא פי מיזר</p>
</li>
<li>
<p>או פי מיזרין ותנחי אלאקראף מן נפסך פי מתל דלך אלפן הנא קדח מ[ ]ן אנה ב [ ] ונצף</p>
</li>
<li>
<p>תשתרי מנה בדינארין או בדינ פי איש מא וגדה יעני אלצבי אלדי אכדהא אלרקעה הו יטלע מע</p>
</li>
<li>
<p>מעלמה אלי מא קבלך וכתבי תצל אליך בידה במא יטרא ועמך יוסף אנבאע לך אלפלפל סער [ &nbsp; &nbsp; ]צ אלק[נטאר]</p>
</li>
<li>
<p>עקלו עליה מימון לסו אלתמן ווצלת לכם מן תוגיה ברוך סרירה דנ פיהא ס דנ זאיד או נאקץ ווצל לך תמן</p>
</li>
<li>
<p>עדל כתאן ווצל זית אלקאבסי כלצנא אללה מן אלנאס כמא כלצו מנא אלכהן לם יצל שיי אלי סרירה כאנת</p>
</li>
<li>
<p>מן עאם אול ענד אבי יוסף לא גיר ואלדי וצל מן אצחאבנא אבו אלפצל בן כלפה ואלקאבסי צאחבה ואבן אלחגאג</p>
</li>
<li>
<p>ואבן אכתה אבו אברהם בן כלף ובן אלדיין אלסקלי וצבי בן יוסף אלביסאני נערף אנא אכתר האולאי אלדי וצלו ואל</p>
</li>
<li>
<p>מחבב וסקהא ברקי סקלי ופיהא ו אלאף זק זית ולו כאן מעי דנ לאשתרית לאן אלזית קאל עמך בסוסה ד [&nbsp; &nbsp; &nbsp; &nbsp; ]</p>
</li>
<li>
<p>בדינ ופי אלמהדיה ה בדינ וובא אן עצים מי מדן אלבחר ואמא אלקירואן לם יבקא פיהא אחד געלך אללה פי חיז</p>
</li>
<li>
<p>אלסלאם לא תגרר פי אלציאע הי אוקאת אן צעבה אללה אנצר לנפסך איזה הוא חכם הרואה את הנולד</p>
</li>
<li>
<p>אנצר ללאשיא קבל אן תחל פיהא ולא תטמאן מן יכף ליכף ולא לי הו וקת יוגב לכן לא חילה ואנא אן קוית</p>
</li>
<li>
<p>נייתי טלעת בעד אלעיד אלי מצר עלי קדר מא ארא מן כתבך אללה יטלעני מנך עלי כיר ויגעלך פי חיז אלסלאמה</p>
</li>
<li>
<p>ויתקבל מני פיך צלאח אלדעא ויסתגיבה מני לך ופיך כתב אללה פיך כי ת[ש]פ[ט[ עמים וגו ואנא לא בד לי</p>
</li>
<li>
<p>מן שרא זקין זית במקדאר [ ] עלי מוהוב וקד וזנת לך מן עבד אלקאדר ה דנ חבה חבה וקאלו אל[ ]</p>
</li>
<li>
<p>מא אשתרינא אלי בדנ אקלה [ &nbsp; &nbsp; &nbsp; ] סתה דנ אלי יוגב ב[ ]</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>&hellip;לאכן אללה יסאהל ולא תצייק עלי נפסך</p>
</li>
</ol>
                    
                        <h3>recto - top margin</h3>
                    
                        <ol>
<li>
<p>עאם אול כאן יגב יביע אלאנסאן נפסה וישתרי אלאן קד קא[ &nbsp; &nbsp; ] אל[&nbsp; &nbsp; &nbsp; &nbsp; ]הא ען קליל ומע הדא מא יערף אחד</p>
</li>
</ol>
                    
                </div>
            
        </section>
    </body>
</html>
