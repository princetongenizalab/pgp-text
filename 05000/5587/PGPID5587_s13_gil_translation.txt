recto

אני כותב לך, אחי ואדוני היקר לי, ייתן לך אלוהים אריכות ימים ויחמיר את חסדיו לך,
מאלכסנדריה, בג' בסיון, יודיעך אלוהים את ברכתו ואת ברכת
החודשים שאחריו. שלומי טוב ואני מאושר אבל מתגעגע אליך: יקרב אלוהים את פגישתי עמך בטובה,
כי קרוב הוא להיענות. אודיעך: הגיעו מכתביך שבהם אתה כותב על שלומך ועל בריאותך, יתמידם
לך אלוהים. כתבת שאקנה לך סחורות כמו מה שאני קונה לעצמי. אבל אני,
אחי, בבוא מכתביך כבר התר אחרי סיום מרבית עיסוקי. מה שעלה בידי:
קניתי מבית אדוני ורבי אבו נצר, יתמיד אלוהים את גדולתו, שני משואים
ניל ; מהם שליש בשביל בן אלאשקר ושליש לאדוני אבו סלימאן דאוד בן עמאר
בן עזרון, שקנה אותו בשביל אדוני אבו אסחק ברהון, ושליש ביני ובינך, וזה טוב
ממה שקנו אחרים, אלוהים יכתבנו לשלום; הניל הזה יעלה, כולל הובלתו
אל האונייה, שבעים דינר וחצי. בתוך זה שלך החצי, ל"ה ורבע דינר. קניתי
מחרוזות פנינים ומלחת, ביני ובין עבד אלרחמן, לך רבע ולי רבע ולעבד
אלרחמן חצי, והם עם אדוני אבו סלימאן דאוד בן עמאר בן עזרון.
התמורה חמישים וחצי ושמינית דינר, לך חצי ולנו חצי, חלקך מזה כ"ה דינר (מחוק: ושמונה) 
ושישית ושמינית, וחצי קיראט. קניתי עשרה בקבוקים מוסק; התמורה
נ"ג דינר ושליש ורבע, לחובתך מזה עשרים ושישה דינר ושני שלישים ושמינית. קניתי
יחד עם הניל משאוי קטן קינמון, לך בו חצי, והוא באוניית בן אלאַסכַּנְדֶר יחד עם
משאוי פלפל, ולנו החצי, המחיר י"ב דינרים וחצי הקנטאר ; אבל עד עכשיו לא השלימו
את חשבונו. אשר לפרוות, אחי, הן נשארו בפסטאט ואני רוצה, כאשר אעלה בסוף
סיון, לחבר אותן אולי זו לזו ולמוכרן בדחיפות, בתמוז, ברצון האל,
כי הן נרטבו לפני כן בעת שנטרפה האונייה ; בעזרת האל נשפר אותן,
אביא בעלי מלאכה לשפרן, וכבר פג מהן הריח. אשר לשני הבגדים
שכתבת עליהם, לא ראיתי אלא בגד קטן; התקלקל קצה (של המטען) שבו הכריכה אשר לך, 
כי הביאו אותה על גמל וסידרו ממנה שתי כריכות, כדי שהנמלים יובילו אותן.
אשר לספרדי, אמר : אינני חייב לו דבר. על כן קח תעודה מבניה ונתבע אותו
בשבילך, כי הוא שוהה בפסטאט; ומה שהיה לו בכריכתך הוא קיבל במקום שבו
פתחו את הכריכה, מבלי שהגיע אלי כלום מזה, כי הלוא אילו הגיע משהו אלי, לא הייתי מוסר לו
כלום בטרם אקבל את המגיע לך. אשר לר' יוסף, מכרתי בשבילו את האדרת וקניתי לו בתמורתה
'פריון' (מין פנינים ?) יחד עם הסחורה שלי, והוא באוניית בן אלחואניתי, עם סרור,
המשרת של יהודה באונייה, והוא עם אבו אלפcל בן סעאדה בן צאלח נ"נ;
ומגיע לר' יוסף יתרת חשבונו שמינית דינר בעד רבס, עם אדוני אבו

recto, right margin
(1–8) סלימאן דאוד בן עמאר בן עזרון, והוא רבע אוקיה; עוד קניתי לאדוני אבו יוסף בן כלפון, שני (זוגות) נעליים טובות, כאשר כתבת ושלחתים עם אדוני אבו אלבשר סלימאן בן קרח אלקאבסי. 
(9–16) עוד שלחתי אליך מחרוזת פנינים לחשבונך הפרטי, והיא באוניית בן אלחואניתי, ועוד שתי מחרוזות. התמורה הכוללת, עשרה דינרים פחות שמינית; אבל לא יכולתי להתקין לך את פירוט המכירה ובכמה הסתכמה, כי הייתי עסוק. 
(17–26) כמו כן, אדוני ורבי אבו נצר שילם לי בעד ההוצאות על החרוזים, אבל לא התפנה לעשות את החשבון; כאשר אעלה לפסטאט אחשב אני את החשבון, ואולי יזדמן למכור את הפרוות. 
 
recto, top margin
(1–10) כיוצא בזה השרף, הוא באוניית בן צנדלאן, והיא כבר הפליגה. אלוהים יכתבנה לשלום. קניתי ארגז 'חַב רמאן' ובו עשרת אלפים חוטים, המחיר ה' דינרים ורבע בער אלף; לך בו ה' אלפים ולאדוני אבו אסחק ברהון וליהודה ה' אלפים; 
(11–18) הוא ב'עלאוה' באוניית אלערוס, אלוהים יכתבנה לשלום. כתבתי בחיפזון. עמך הסליחה. אני שולח לך, מכרכרי את מיטב דרישות השלום, 
 
verso


ולמי ששואל עלינו, דרישות שלום ; ולאמך ולאחותך דרישות שלום. מסור נא להארון דרישות שלום, ולאם אלכיר דרישות שלום,


ולשמואל דרישות שלום ; הודע לי את שלומם ואיך ענייניהם, ושלום שמואל ושלום אחי אבו אלפצל. באלוהים,


אל תסתיר ממני דבר. נודע לי שהביזנטים קנו מכם המון חרוזים. אקווה שהיה


לך בהם רווח ; ושלומך ירבה. 


 
verso, address
אחי ואדוני אבו יחיא נהוראי בן נסים נ"נ, ייתן לו אלוהים אריכות ימים ויתמיד את עזרתו לו ואת אושרו. מישראל בן נתן נ"נ. ישע רב, בן דודו. לקירואן, ברצון האל. 