
<html>
    <head>
        <title>Transcription of Letter: Bodl. MS heb. d 66/66–67</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. d 66/66–67</h1>

        <p>S. D. Goitein and Mordechai Akiva Friedman, <em>India Book 1: Joseph Lebdi prominent india trader: Cairo Genizah documents‎</em> (in Hebrew) (Jerusalem: Ben-Zvi Institute, 2009).</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-66/2.json">
                    
                    
                    
                        <h3>66 verso</h3>
                    
                        <ol>
<li>בשמך רחמ' </li>
<li>כאן קד תקדם כתאבי אטאל אללה בקא מולאי אלשיך </li>
<li>אלגליל אבי עלי מר' ור' יפת הזקן היקר הנכבד</li>
<li>שר הקהלות ואדאם תאיידה ועלאה ותמכינה </li>
<li>וכבת אעדאה //אלי חצרתה אלכרימה\\ במא אגנא ענד וקופה עליה</li>
<li>באעאדה שי מן שרח תפאצילה ההנא</li>
<li>ומא אחסן אשרח לה חרס אללה עזה מא קד </li>
<li>גרי עלי מן אלשיך אבו יעקוב אלחכים מן אלענת</li>
<li>ואלכצומה פימא כאן לה בידי ותרכת עליתה</li>
<li>ענד מולאי והם אלפצה אלקטע אלצגאר</li>
<li>ועדתהם סבעה וקד דכר אלחכים אוזאנהם</li>
<li>פי אלכתאב אלמדכור ⟦ואלצרה אלנחאס⟧ ואלעדל אלאשנה</li>
<li>ודכר אן וזנהא ארבע מאיה מנא ואלצרה אלנחאס</li>
<li>ווזנהא עלי מא דכר מאיה רטלא ועשרה</li>
<li>ארטאל ואלאפתימון עלי מא דכר איצא אן וזנה</li>
<li>עשרה אמנא ואלאנה אללטיפה אלמחמודה וגרי</li>
<li>ביני ובינה מא אגל חצרתה ען סמאעה לכן </li>
<li>מן סיצל אלי גהתה אדאם אללה עזה יכברה במא</li>
<li>כאן ולמא כאן פי יומנא הדא ⟦פהו⟧ אסתקר</li>
</ol>
                    
                        <h3>66 verso, right margin</h3>
                    
                        <ol>
<li>וכאן אקרצתה עלי דלך מאיה דינ' אלי חית תגי ולמא תקררת ביננא</li>
<li>הדה אלאסתקרא &lt;רא&gt;ת עדל כל מנא אלי מקאולאת ואחתגאגאת אלי</li>
</ol>
                    
                        <h3>66 verso, top margin</h3>
                    
                        <ol>
<li>אן ודא אלי כצאים פדכלו פי דלך ביננא זקני</li>
<li>יושר וקררו אשיא יאתי שרחהא </li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-67/1.json">
                    
                    
                    
                        <h3>67 recto</h3>
                    
                        <ol>
<li>אן אכתב אלי חצרה מולאי אלשיך ליחרר אלדי</li>
<li>באסם אלשיך אבי יעקוב אלחכים דנן מן גמיע </li>
<li>מא תקדם דכרה מן אלחואיג אלמדכורה וממא</li>
<li>סלם מן גמלה אלכמסין בהאר אלדי כאן אסלף לי</li>
<li>מולאי עליהא לאנני קד כנת אכדת באלצמיר</li>
<li>אן לה מן גמלתהא ט''ו בהאר פיתפצל מולאי</li>
<li>עלי ויחרר גמיע דלך אלי אן יציר גמלה מא</li>
<li>יעזל מנהא ענדה לי אנא מאיה דינ' מצריה</li>
<li>גיאד עוץ מן אלמאיה דינ' אלתי דפעתהא אנא </li>
<li>לה קרצא ען דלך ⟦ויא⟧ ויסלם אלי וכילה אלבאקי</li>
<li>ויצטנעני פי דלך כעואידה אלגמילה מעי</li>
<li>פי כל וקת ואנא אעלם אנני קד תקלת </li>
<li>עלי חצרתה וצייקת צדרה פי דלך ומא</li>
<li>הדא מן קבלי בל הו אלצרורה דעתני אליה</li>
<li>פאדא תסלם וכילה מא יתסלמה מן דלך כאן</li>
<li>מכתוב במעשה במחצר אלזקנים וכטוטהם</li>
<li>פיה ואעלמה איצא אן קד אסתקר בבית דין</li>
<li>אן גא אלמבלג אלדי ענד מולאי בקדר אלמאיה דינ' </li>
<li>ואלי''א דינ' ונצף פצלה אלנחאס וען מוונה אלטריק</li>
<li>ג' דנא' וען ט''ו בהאר פלפל ה' דנא' כאן לי ואן כאן</li>
<li>אכתר כאן אלזאיד לה ואן כאן אנקץ פהו לי והו ברי מנה </li>
</ol>
                    
                        <h3>67 recto, right margin</h3>
                    
                        <ol>
<li>ואחדי עשר דינ' ונצף תחטהא</li>
<li>איצא מן תמן אלחואיג אלמדכורה</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-67/2.json">
                    
                    
                    
                        <h3>67 verso</h3>
                    
                        <ol>
<li>ואן תלפת אלגמלה פמא עליה שי וברי מן אלמאיה</li>
<li>אלקרץ איצא //כמא תבת בבית דין פי אלשימוש\\ פיחתאט לי מולאי פי גמיע דלך אחתיאט </li>
<li>מתלה לא עדמתה ולא כלות מן איאדיה ואריד</li>
<li>מן חצרתה אן ינטר בנור אללה תעאלי פי אלכמסין</li>
<li>בהאר אלפלפל ומא צח מן בקיתהא יקסט דלך עלי</li>
<li>ועליה חסבמא לכל מנא פיהא פאן לי פיהא ל''ה</li>
<li>ולה פיהא ט''ו פמא כאן קד סלם יקסט באלנסבה</li>
<li>וישרח מולאי דלך שרחא שאפיא וכדלך מא</li>
<li>צח פי אלנחאס אלבתרוה הו ללשיך אבו יעקוב</li>
<li>אלמדכור דוני פתביין דלך ותנסך ללוכיל גמיע</li>
<li>מא פי דפתרך באסם אלמדכור ותחקקה בעד</li>
<li>אכראג אלמכס ואלעמאלה ותשתרי לי באלמאיה</li>
<li>דינ' בצאעה ותנפדהא מע מן תרי כמא תרי</li>
<li>⟦פאנני⟧ ואגהד אן תכון אלבצאעה באלמאיה דינ'</li>
<li>אמא פלפל או לאך חסב מא תרי ותעלם בהא</li>
<li>אעני וקת אנפאדהא בעץ אצחאבנא ולא</li>
<li>אקל מן אתנין ושלום </li>
</ol>
                    
                </div>
            
        </section>
    </body>
</html>
