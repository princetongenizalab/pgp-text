
<html>
    <head>
        <title>Transcription of Letter: T-S 13J35.15</title>
    </head>
    <body style="max-width: 860px; margin: auto">
        <h1>Transcription of Letter: T-S 13J35.15</h1>

        <p>Miriam Frenkel, <em>The Compassionate and Benevolent: The Leading Elite in the Jewish Community of Alexandria in the Middle Ages‎</em> (in Hebrew) (Jerusalem: Ben-Zvi Institute for the Study of Jewish Communities in the East, 2006).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00035-00015/canvas/1">
                    
                    
                    
                        <h3>Recto</h3>
                    
                        <p>מן ענד ממלוכה אבו אלמגד וואלדה אבו אלפרג</p>
<ol>
<li>בשמ׳ רחומ׳</li>
<li>כתאבי אלי אלאך אלשקיק אלריס</li>
<li>אלפאצל אדאם אללה סעאדתה</li>
<li>וירינא (?) עליה נעמתה וגמע שמלנא</li>
<li>בטלעתה אלסעידה וסוא דלך</li>
<li>אן קד תוגה אלי ולדי אבו אלמגד</li>
<li>והו שאכר תפוצל (!) חצרה אלמולי</li>
<li>אלסעידה ואני פרחאן במא אולאך</li>
<li>אללה מן נעמה ונעלמך כבר אלולד</li>
<li>אלעזיז אבו זכרי אן מנד רגא (!) מן</li>
<li>מן (!) אלקודס אקאם ענד אבו אלפרג</li>
<li>בו אלפורינס כמסה אשהור תום</li>
<li>אנקלתה ענדי מן צום כפור וקולת</li>
<li>בדל מא יוקעד ענד אלגורבא יכון</li>
<li>ענדי פבקי ראסי ברסה (!) וכונת פי מסכן</li>
<li>טייב פלמא תוגהת אלי אלמוגי אני</li>
<li>ואבו אלמגד וכאן מענא אסד ואבו</li>
<li>אלמונא פסאלנאה עלי אנה יגי</li>
<li>צוחבתנא פאבא וקולנא לה נחן</li>
<li>נסלפך פמא ראינא לה ראי ללמוגי</li>
<li>וקאל לה אסד ואלדך קד וצאני ואסעה</li>
<li>עול מענא ונדפע לך כולמא תחתאג</li>
<li>פאבא וקד אסלפה אסד יֿזֿ עשר</li>
<li>דרהם וזנהא גאליה ען עמול והו ישתהי</li>
<li>אנה מא יגי אלי אן תבעת לה</li>
<li>עשר דנאניר פקולת לה ואלדך כמא</li>
<li>אתריש מן אין לה פקאל ארנא [=אנא?]</li>
<li>קאעד מא נרוח ולא נגי והו פי עאפיה</li>
<li>ומא מנהא יום נקטעו דכרך ופרחאנין</li>
<li>במא אנת פיה תום כרגת מן ענדה</li>
<li>ואכלית אלבית ובקי פיה יסכן ענדה</li>
<li>אלימני סולימן ונעלמך אני וצלת</li>
</ol>
                    
                        <h3>Right Margin</h3>
                    
                        <ol>
<li>אלי בלביס אני וולדי יום אלתלאתה יֿזֿ מן אייר ונעלמך אן אלחאל קד חאל ודאב גמע מא בידי ואני מתוגה אלי אסכנדריה</li>
<li>פאשתהי מן תפוצלך תסיר כתאב לאבו אלפרג ותוכד עליה לא יעיק עלי אליֿחֿ דינאר לאני דפעתהא לה לילת אן סאפרת</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00035-00015/canvas/2">
                    
                    
                    
                        <h3>Verso</h3>
                    
                        <ol>
<li>קודאם בן כאלתך מנצור בן סהלאן לאני</li>
<li>ענדה באית וקולת לה יוכתב עליה שטאר</li>
<li>בהא פמא כתב שיי ומא עמלת דא באני</li>
<li>אמלת אני מא נבטי ען אסכנדריה וקד</li>
<li>אלגאת/ני/ אלטרורה להא ולאקל מנהא נתעיש</li>
<li>בהא אני וולדי וניסתר וגוהנא בהא פי דא</li>
<li>אלזמאן אלמישום ומא סבב תוכיר רחלי אלא</li>
<li>צעף נצרי פנשתהי אן תוכתב לאבו אלפרג</li>
<li>ותוכד עליה לא יעיקהא עלי ותערפו אלחאל</li>
<li>ומא גרא עלי ולי אנה יקטרצהא פמא חלי</li>
<li>נשעף מנה ולו עלמת אן אל/א/מר יגי כדא</li>
<li>מא דפע לה פלס פלא תתאכר פי כתאב</li>
<li>לה בלקצה ונעלמך אן תסתכבר לי כבר</li>
<li>יונס ותבעת לי כתאב באכבארה //לאסכנדריה// סורעה</li>
<li>לאני מא לי קועאד [=קואעד?] פי אסכנדריה ע[לי]</li>
<li>מא כאן מא בקי לי פיהא מעישה מן אגל</li>
<li>אלסוק פקולת עסי נקדר נתעיש פי בלביס</li>
<li>אני וולדי ואכבר חאגתי ענדך תאכיד</li>
<li>אבו אלפרג לאנה זנדיק פמא נערף כלאצי</li>
<li>מנ[ה] אלא מן אללה ומנך לאני פזעאן מנה</li>
<li>במא עמל מע ולדי ורחלי ענדה פאללה</li>
<li>לא עדמנא תפוצלך ולך פי דא אלזיכות</li>
<li>לאני בקית קטעת לחם עדמת אלדרהם</li>
<li>ואלנצר ואלמעישה ואלאמור ללאה</li>
<li>ותכוץ חצרתך באפצל ועלי אום</li>
<li>אבו זכרי וולדך אלעזיז אלשיך אבו</li>
<li>אלברכאת אפצל אלסלאם ועלי [[אלי]]</li>
<li>אלצגירה אפצל אלסלאם ושלום</li>
</ol>
                    
                        <h3>Address</h3>
                    
                        <ol>
<li>יצל הדא אלכתאב אלי מצר יוסלם לשיך</li>
<li>אלאגל אלריס דיאן מצר רבי אליא מן ענד</li>
<li>אבו אלפרג אבן כאלה מן בלביס</li>
</ol>
                    
                </div>
            
                <div data-canvas="https://geniza.princeton.edu/documents/5285/iiif/canvas/1/">
                    
                    
                    
                        <h3>Footnotes
Recto</h3>
                    
                        <ol>
<li>'ראש בראש': במובן של תנאי שוויון, כלומר כמוני כמותו, או במובן שאירח אותו מבלי לקבל על כך כסף. וראו על שני מובנים אלה אצל דוזי, מילון.</li>
</ol>
                    
                </div>
            
                <div data-canvas="https://geniza.princeton.edu/documents/5285/iiif/canvas/2/">
                    
                    
                    
                        <h3>Verso</h3>
                    
                        <p>25-20 אמו של אבו זכרי, כלומר, אשת אליה הדיין.</p>
                    
                </div>
            
        </section>
    </body>
</html>
