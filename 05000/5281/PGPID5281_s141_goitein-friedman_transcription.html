
<html>
    <head>
        <title>Transcription of Letter: T-S 13J19.23</title>
    </head>
    <body style="max-width: 860px; margin: auto">
        <h1>Transcription of Letter: T-S 13J19.23</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>Ḥalfon the Traveling Merchant Scholar : Cairo Geniza Documents‎</em></a> (in Hebrew) (Jerusalem: Ben Zvi Institute, 2013), vol. 4.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00019-00023/canvas/1">
                    
                    
                    
                        <p>תאלת</p>
<ol>
<li>בעד אן אבתדא הו צלח להם בעד הדא יעזוה ויסלוה ומא כפא חזני</li>
<li>ומא אנא פיה אלא ובעד אלשיך אבו יעקוב ̇ש̇צ ודכולה אלהנד אללה יִכִתִבִ</li>
<li>סלאמתה ופי הדא אליום וצל מ̇ר יצחק אלש̇גלמאסי והו יו (!) אלאחד</li>
<li>אלתאמן מן ניסן אללה יבלגהא שנים רבות ונעימות ויקרב גאולת</li>
<li>עמו אלכלייה בימיה ובימנו (!) ובימי עמו ישראל ותאכל מן הזבחים</li>
<li>ומן הפסחים שהגיע דמם על קיר מזבח יו' אלהנו (!) וכן יהי רצון מא</li>
<li>אדכר מוסם ולא אהני בה וקד אלבארי יא מולאי אן מן וקת עידנא ענד</li>
<li>רבנו עלי אלנזר ימצא רחמים מא עידת עיד אלא חזין כאיב באלכאץ</li>
<li>עאם אול כנא חזאנא כאיבין מן גהה כרימתה וחאלנא ואבו אלמעאלי</li>
<li>מתל אל̇צו י̇צי קדאמי ואנא כאפר בנעמה אללה עלי כיף אכון</li>
<li>אלסנה בכי ואנחה ואנקה עלי אנני וחקהא עלי עדד אלרגעים אנא</li>
<li>כדא ואלחזינה אלכרבה אלבית אלמייתה עלי וגה אלארץ תאנוק נאנק</li>
<li>חלל אסאללה אלכפאיה פיהא ופי גמיע אלבית וכנת אנא והי נדלל</li>
<li>עליה אדא כרג אבן עמתה ונולם קלבה ונטלב מא ליס פי קדרתה</li>
<li>מן אלכדמה ואלקיאם במא נחתא̇ג פכיף חאלנא אדא טלב אלכרו̇ג</li>
<li>בעד אלעיד מן נגד ישארכנא פי מציבתנא קד כאן עלי אקלל</li>
<li>ואכתצר פי אעלאמהא חאלי פי ורקה ואחד כאכתצארהא</li>
<li>מא וגדת להדא סביל אלקינות אלתי כנת אקולהא ואלמראתי אנא והו</li>
<li>עלי רבנו יהודה הלוי הצדיק והקדוש אנא אתמתל בבעץ אביאתהא</li>
<li>אלדי כנת אכאברה פיהא צדיק יו' בכל דרכיו ואכוה למא תפצל</li>
<li>אללה עליה ועלי בעאפיתה הג כרג אלי אלכתנין מן אלהם אלדי</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00019-00023/canvas/2">
                    
                    
                    
                        <h3>Verso</h3>
                    
                        <ol>
<li>נחן לא ארא סביל אלי אן אמור אלי ענדה ולא קדרה עלי אלמקאם</li>
<li>פי אלאסכנדריה ולולא וגע הדה אלעגונה כנת בחית הו לאשרף</li>
<li>אלי אחואלה ואנבהה למא יחתאג קראן ו̇גירה אנא כמא קיל לא המתים יהללו יה וג'</li>
<li>וקד אטלת עלי חצרתה אלסאמיה ולמן אפרג קלבי אלא להא מן</li>
<li>בקי מן אלאוהבים אלדי אשכו אליה חאלי פיערף קביחתי אללה יכפיני</li>
<li>פיהא ויגמע ביני ובינהא קבל אלמות וקד כנת סאלתהא עדה דפעאת</li>
<li>אן תאכד אלתפסיר לישעיהו ענד אלשיך אבו נצר להדא אלמסכין</li>
<li>אכוה ינצר פיה אולי יחנן יו' צבאות ויבקיה יכלכל שבתי ויקף</li>
<li>עלי יומי ואנא אגדד אלסואל להא פי אנפאדה צחבה מן תראה</li>
<li>וקד כאן רבנו עלי אלנזר ימצא רחמים פעל פי אלרהון אלד (!) קב̇צהא אלשיך</li>
<li>אבו אלפצל אלנאמן ̇ש̇צ אבן אלנאמן רצי אללה ענה אלדי חמלהם מן אביִאר</li>
<li>וקת אכדו תרכה אבן עמתהם בשרון וצאר כל מן גא מן אביִאר יגי</li>
<li>יכלקני עלי זנגלה עלי גטא כוז וחרצת אן אכד כתאב מן סיידנא</li>
<li>ראס אלמתיב (!) ̇ז̇ל תעסר עלי אלוקת ואנפדה אלמרחום עדה דפעאת</li>
<li>אלי ענד אלנזר נ'ע ולם יתפק אן תנפך הדה אלעאקה אסאלהא אן תתפצל</li>
<li>תקול לה יכתב כתאב מע כתאב מן הדרת סיידנא אלנגיד תכון לעד ואלפהרסת</li>
<li>בעדתהא יסלמהא למן יוצל אלכתאב אלי אלנאיב פי מניה זפתא ותעלמני</li>
<li>אסמהו ואסם ואלדה אעני אלשיך אבו אלפצל ואן האן עליהא אִוקפה עלי הדא אלפצל</li>
<li>פקד אדאני ואדא קלבי מן מכאן טלב ינפעני פי חפצהא עלי ושלומה</li>
<li>ושלוםִ כבוד ג̇ד ק̇ד מרנא ורבנא יחזקאל אלשיך אבו עלי מכצוץ באפצל</li>
<li>אלסלאם וגמיע אלפתיאן ואולאד אלעם אלשיך אבו נצר ואלשיך אבו אלפרג</li>
<li>ואלשיך אבו אלמגד מכצוצין באפצל אלסלאם אן האן תעלמני חאלהא</li>
<li>וחאל מולאי אלאך ואלא פמחמול ענהא ותעלמני כבר רב יצחק קריב</li>
<li>רבנו יהודה הלוי ̇ז̇ל ושלום</li>
</ol>
                    
                </div>
            
        </section>
    </body>
</html>
