
<html>
    <head>
        <title>Transcription of Letter: T-S 18J4.18</title>
    </head>
    <body style="max-width: 860px; margin: auto">
        <h1>Transcription of Letter: T-S 18J4.18</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India Traders of the Middle Ages: Documents from the Cairo Geniza</em></a> (Leiden and Boston: Brill, 2008), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00018-J-00004-00018/canvas/1">
                    
                    
                    
                        <h3>Recto</h3>
                    
                        <ol>
<li>בשמ רחמ</li>
<li>וצל כתאב חצרה אלשיך אלאגל מולאי אטאל אללה בקאהא</li>
<li>ואדאם עזהא ועלאהא ורפעתהא וסנאהא ועלוהא וארתקאהא</li>
<li>ולא עטל מן גמיע אלכיראת סאחתהא ופנאהא וכבת באלדל</li>
<li>חסדתהא ואהאן עדאהא אתצלת באלכיראת אסבאבהא וקראתה</li>
<li>ופהמתה וסררת בעלם סלאמתה וצלאח חאלתה וחמדת אללה עלי דלך</li>
<li>כתירא וסאלתה אלמזיד לה מן כל כיר ברחמתה ואנתהי עבדה אלי</li>
<li>מא תפצל בה מולאי מן אפתקאדה ותעאהדה תעאהדה אללה באלחסני</li>
<li>וצרף ענה נואיב אלדניא וגמע ביני ובינה בעד קצא חואיגה עאגלא</li>
<li>גיר אגֹלא בקדרתה וכפי לטפה ואמא מא שרחה מולאי מן מא</li>
<li>כאן סלם לעבדה פי אלשפארה והו נצף בהאר פלפל באלכביר גיר</li>
<li>פראסלה ולם ידכר לעבדה שי מן אלזנגביל אלדי כאן פיהא</li>
<li>והו ג אבהרה גיר רבע זנגביל לאן מולאי דכרה לי פי כתאבה</li>
<li>עאם אול ואן אלנאכדא גֹלב יאכד עליה אלנול אלא מן גאנבה</li>
<li>וכתאב מולאי ענד עבדה מן עאם אול בהדא אלחדית ואלדי</li>
<li>רמי מן אלשפארה פקד קסט עלי אלחמל פלא אדרי אן מולאי נסי</li>
<li>אן ידכר דלך בכתבה אם כיף אלכבר לאן כתב מולאי אלדי מן</li>
<li>עאם אול ענד עבדה מחתפץ בהא לאן צח קימה אלחריר בעד</li>
<li>אלמונה יֹזֹ מתקאל ונצף שרית לעבדך ג אבהרה גיר רבע זנגביל</li>
<li>ביֹאֹ מתקאל סער ארבע מתאקיל אלבהאר אלבאקי לעבדך סתה</li>
<li>מתאקיל ונצף כרג מנהא מתקאל תפאות אלחדיד //אלדי// מן אלעאם אלאול</li>
<li>תבקא לעבדך ה מתאקיל ונצף שרית לעבדך נצף בהאר פלפל</li>
<li>באלכביר גיר קיראט והדא אלדי דכרת לעבדך באלשפארה פי עאם</li>
<li>אול וכתאב מולאי ענדי בדלך פינצר מולאי מא לחקני מן אלתקסיט</li>
<li>ואיש מא תחצל לעבדך קימה אלכל כנת תשתרי מא קסם אללה תעאלי מן</li>
<li>אלפלפל וגירה ותנפדה לי בבעץ אלמראכב אלמתכלצה אול אלזמאן ואמא</li>
<li>מן אגל אלהיל אלדי ענד אלכארדאר לענה אללה פאני תכלמת מע בעץ</li>
<li>אלנאס בדלך פדכר לי אן אלהיל לכאצתך ומא לנא פיה שי ואנמא כאן</li>
<li>בינך ובין אלכארדאר מעאמלה ואנכסר עליה הדא אלשי פרדיתה לנא</li>
<li>לאן עבדך ינפד יעול עליך בשרא שי הו וסואה ושי לא יחתאג אלא</li>
<li>מעארצה ולא אלי תקדמה אלא שי נאץ פאן סהל אלשרא ואלא תרך</li>
<li>לאן מן ירסל אליך מא ידכר לך אן תקדם לה עלי שי אלא ידכר אן</li>
<li>תשתרי במא קסם אללה ורזק ותנפד בה ואנה יא מולאי אולא</li>
<li>בגמיע אלאשיא וכאן וצל הדה אלסנה אלשיך אבן אסחאק בן יוסף ודכר</li>
<li>אן אכוך מבשר וצל אלי דיאר מצר והו יטלב אלמגי אלי ענדך פתעלם</li>
<li>דלך ואמא אלמאלח ואלקצאע אלדי כנת אנפדת צחבה מצמון בן סאלם</li>
<li>פאנה כאן נזל פי אלבחר אלי מרכב לפדיאר וכלף כל שי פי אלמרכב ולם</li>
<li>יצל מן זביד גיר ג קצאע ואחדה ללשיך מצמון וואחדה ללשיך</li>
<li>יוסף וואחדה לי ועוד אלמוגא אלדי לי לא גיר דלך וקד אנפד עבדה</li>
<li>במא לא כטר לה והו קנינה סכר וקנינה זביב ברסם אלצביאן אללה תעאלי</li>
<li>יחבסהם עליך וטלב מולאי בדינאר זרניך וליס פי אלבלד מנה שי</li>
<li>ולא מן אללאדן ואמא אלקרטאס קד שרא לה עבדה בדינאר קרטאס</li>
<li>לֹ ורקה וצדר אליה נצף רטל כחל ונצף רטל צמג ונצף רטל זאג</li>
<li>והו מן עבדה מא לה קימה ואמא דינאר אלקרטאס תציפה אלי חסאב</li>
<li>עבדך פי אלזנגביל ואלפלפל אלדי סלם באלשפארה וישתרי מולאי מא</li>
<li>סהל אללה &lt;ואנפדה&gt; פי בעץ אלמראכב אלואצלה ומולאי פלא יועלם בראי יכץ סידי</li>
<li>עזיז נפסה מן עבדה באפצל אלסלאם ותכץ עני אלולדין אלסידין</li>
<li>באפצל אלסלאם ואלשיך במה מכצוץ אלסלאם ואן תסהל שי מן אלהיל</li>
<li>אנפד בה צחבה מא אתפק שראה ושלום</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00018-J-00004-00018/canvas/2">
                    
                    
                    
                        <h3>Verso, address</h3>
                    
                        <ol>
<li>חצרה אלשיך אלאגל מולאי אבואסחאק</li>
<li>אברהם בר כגק ר פרחיה נע בר יגו</li>
</ol>
                    
                        <h3>Upside Down:</h3>
                    
                        <p>حضرة الشيخ الأجل مولاى ابو اسحق عبده وصفي وده</p>
<p>ابراهيم بن يجوا الإسرأﺌيلي خلف بن اسحق الإسرأﺌيلي</p>
                    
                </div>
            
        </section>
    </body>
</html>
