
<html>
    <head>
        <title>Transcription of Letter: DK 230.3 (alt: XIX)</title>
    </head>
    <body style="max-width: 860px; margin: auto">
        <h1>Transcription of Letter: DK 230.3 (alt: XIX)</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India traders of the middle ages : documents from the Cairo Geniza : India book</em></a> (Leiden and Boston: Brill, 2008), vol. 2.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/5422/iiif/canvas/1/">
                    
                    
                    
                        <h3>II, 6
Verso:</h3>
                    
                        <ol>
<li>בש רח</li>
<li>כגק מרנ ורבנ נתנאל ישמרהו שומר ישראל ויהיה בעזרו</li>
<li>אטאל אללה בקאה ואדאם סלאמתה וסעאדתה ותאיידה</li>
<li>ונעמתה ען חאל סלאמה ועאפיה ושוק שדיד לטאלעתה</li>
<li>אלסעידה אדאם אללה עזהא קד עלם [אל] כאלק גלת קדרתה</li>
<li>אננא מא אדע אלסואל ען מואלי אלו[אצלין] ומן לנא פי כל אלאוקאת</li>
<li>ומן תחוט בה ענאיתה יבלגנא סלאמתה וסלאמת גמיעהם</li>
<li>ושכרנא אללה תע עלי דלך וסאלנאה //אל// מזידהם מן כל כיר</li>
<li>לאנה ולי דלך ואלקאדר עליה ואעלם מולאי אדאם אללה עז[ה]</li>
<li>אן אוקפני ר כיאר אחיאה אללה עלי כתאב מולאי ע[לי]</li>
<li>מא אמרת בה חצרת סיידנא כגק מרנ ורב' אדוננו מבו[רך]</li>
<li>החבר בסנה&lt;ד&gt;רין גדולה אלוף הבינות חכם הישיבה</li>
<li>סנהדרא רבא הנר המערבי שר השרים נגיד הנג[ידים]</li>
<li>עוז כל בית ישראל ותפארתו: ירום הודו ויגביה מזלו</li>
<li>ויגדל כבודו במא וצל לחצרתה אלסאמיה אדאם אללה עזהא</li>
<li>כתאב מולאי אלשיך אבו עלי חסן בן בנדאר מן עדן פי אמר</li>
<li>אלכאפור אלואצל אליה מן מולאי אלשיך אבו אלפרג נסים</li>
<li>צהרי מן סנין וסאלתה אנפאדה אלי וכנת קד כתבת אליה</li>
<li>עדת כתב פי תוגיהה אלינא לתפתרג בה זוגתה הדה אל</li>
<li>עגונה אלדי להא מדה מריצה בוגע אלמפאצל מא תתצרף</li>
<li>אללה יעוצהא כיר ומא אכר מגיי אלחצרת סידנא כאן לנהניה</li>
<li>כמא יגב עלינא עלי אלמולוד ימ רח אלא דלך ונגדד עהד</li>
<li>בומאליא אחיאהם אללה גיר אן קד כנת סאלת מולאי אלשיך</li>
<li>אבו אלסרור וגירה יקבלו ידה עני ויערפוה עדרי תם אני</li>
<li>כנת רמד באל עינין ואל סעה כאני וגדת ראחה קליל</li>
<li>ומא כתבת הדא אלכתאב אלא מתכל עלי אללה תעאלי ועלי</li>
<li>מולאי אן יבצר עדרי ענד סידנא וידיניני לכף זכות</li>
<li>ויכון לי לפה ולמליץ אד היבתה גלילת אלקדר אללה</li>
<li>יזידה גדולה והוד בעיני אלהים ואדם ויהיה בעזרו</li>
<li>יקים עליו מ ש ונח מצא חן בעיני יו ויהי דויד בכל(!) דרכיו</li>
<li>משכיל וייי עמו: פאחב מן מולאי יערפה דעאנא לכם</li>
<li>ליל ונהאר אללה יתקבל מנא פיכם צאלח אלדעא ואן יכלף עליה</li>
<li>בבנים זכרים לחיים ולקימא ולא יוקפה עלי מכרוה</li>
<li>ויסתירהו בסתר כנפיו יקים עליו ק דכ תסתירם בסתר פניך</li>
<li>מרוכסי איש וג ויכפיה מחנת אדם רע וחלאים רעים וכל</li>
<li>מיני פרענות יקים על' תרום ידך על צריך וכל אויבך (!) יכרתו:</li>
<li>ויחיה לנא ולכל ישראל אד הו מושיע אקאמה אללה כמא ועדהם</li>
<li>אנה לא ידעהם ואף גם זאת בהיותם וג' ויקים עליו מקרא שכ</li>
</ol>
                    
                </div>
            
                <div data-canvas="https://geniza.princeton.edu/documents/5422/iiif/canvas/2/">
                    
                    
                    
                        <h3>Verso:</h3>
                    
                        <ol>
<li>אל תירא כי אתך אנכי ואל תשתע כי אני אהיך אמצתיך אף</li>
<li>עזרתיך אף תמכתיך בימין צדקי: תם ערפני איצא</li>
<li>אן באע בעצה יראה ואגב ואשתרי באלבקיה מסך וענבר</li>
<li>ואנה אנפדה מע אלרוסל אלואצלין ואן מולאי ענד וצול</li>
<li>אלשי אליה ינפדה פענד סמאענא דלך פרחנא בדלך כתיר</li>
<li>ודעינא לסידנא אד אהתם בנא עלי כתרת אשגאלה במא</li>
<li>יכתץ באלמלוכה ואמור ישראל פאסאל אללה אן יתקבל מנא פיה</li>
<li>צאלח אלדעא ומכאפאתה מן אלבארי אד אנעאמה ותפצֹלה</li>
<li>עלינא קדים וחדית ואל עמרי(!) אעמאלה כלהא לשם שמים</li>
<li>אללה יוקפהא בין ידיה מע אלגרבא ואלקרבא פכיף מן הום</li>
<li>צנאיעה מחסובין עליה פאסאל אללה אן יטול עמרה ויחרס</li>
<li>עלינא ועלי ישראל פאחב מן מולאי יבצר עדרי ענד</li>
<li>חצֹרתה ויקבל ידיה ומא מולאי מן יוצא פי דלך אד חכמתו</li>
<li>יתירה מנה אללה ויחרס מולאי עלי אלואלדה ועלי מן יחתאגה</li>
<li>וישאהדנא ענדה בנים זכרים ויוקף בין ידיכם אפעאלכם</li>
<li>אלחסנה פתקריהם סלאם וכל מן ענדנא יכצוהם באל סלם</li>
<li>ואחב מן מולאי ענד וצול הדה אלשוי אנה אחסבה מן אללה</li>
<li>וענדי פאן כאן רב אברהם ביר יעקב אדאם אללה עזה</li>
<li>סלמה [לה] ויתכלף לנא בה ואן לם אן יתפצל תמאם</li>
<li>יבקיה ענדה אלי אן יכתב לר כיאר ידכר מא יפעל</li>
<li>בה לעל ביעה ענדכם אפצל מן הונא כצצת</li>
<li>חצרתה אתם אלסלם וכל מן ישמלה ענאיתה אפצל אלסלם</li>
<li>פאחב מן מולאי אדאם אללה עזה אן ישרפני בחאגה</li>
<li>תכון לה נאתי פיהא מסרורה וישרפני בכתאבה</li>
<li>באחואלה אלל[ה] יגעלהם אגמעין פי חיז אלסלאמה ויכפיה</li>
<li>אלאסוא ושלום אדוני יגדל ויפרח וירבה לעד</li>
</ol>
                    
                        <h3>Address:</h3>
                    
                        <ol>
<li>מולאי אלשיך אלגליל אבו אלמפצל שאכר תפצלה עמרם</li>
<li>מר נתנאל ביר יפת נע ביר יוסף הזקן זצל</li>
<li>אטאל אללה בקאה ו[א]דאם סלאמתה בן אכו אל נגיד זל</li>
</ol>
                    
                </div>
            
        </section>
    </body>
</html>
