
<html>
    <head>
        <title>Transcription of Letter: T-S 10J14.20 + T-S 10J19.20</title>
    </head>
    <body style="max-width: 860px; margin: auto">
        <h1>Transcription of Letter: T-S 10J14.20 + T-S 10J19.20</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00014-00020/canvas/1">
                    
                    
                    
                        <h3>recto</h3>
                    
                        <ol>
<li>
<p>אטאל אללה יאכי ואלעזיז עלי בקאך ואדאם סלאמתך וסעאדתך ומן תופיקה לא</p>
</li>
<li>
<p>אכלאך כתאבי אליך יאכי ואלעזיז עלי נצ אלול ען חאל סלאמה ועאפיה ושוק</p>
</li>
<li>
<p>אליך קרב אללה אלאגתמאע ביך עלי אחסן אלאחואל יאכי ואלעזיז אנת תעלם</p>
</li>
<li>
<p>אן מא לי אחד אלא אללה ואנת אלבארי לא יכיבני מן טלעתך וכנת יאכי אלסנה</p>
</li>
<li>
<p>כלהא ננתצר כתאב יגיני מן ענדך לנעלם אחואלך פגאת אלפיוג ולם נרי לך</p>
</li>
<li>
<p>כתאב אלי אן כרגת ואסתקצית פקאלו לי אנך צעיף פכרגת מן עקלי וחלפת</p>
</li>
<li>
<p>לא נפטר בנהאר ולא נבדל תוב ולא נדכל חמאם לא אנא ולא בנתי</p>
</li>
<li>
<p>חתי יגי כתאבך ונערף אחואלך אלי אן וצלת אלמראכב פמצית ואנא</p>
</li>
<li>
<p>ידי עלי קלבי למא נסמע מן אחואלך אלי אן נזלו אלנאס וערפונא אנת</p>
</li>
<li>
<p>בכיר פחמדת אללה ושכרתה לעאפיתך וסלאמתך וכאנת אלעאקבה חסנה</p>
</li>
<li>
<p>ולמא פרג אללה ענך ולם יגמנא פיך אנת תעלם יאכי אן מא לי אחד גיר</p>
</li>
<li>
<p>אללה ואנת וכנת מנתצרה אלי כתבכם ולמא יגיני מן ענדכם ולם נרי חק אבי</p>
</li>
<li>
<p>יאכי מנך אלסלם פי כתאב תמאם פוגעתני קלבי לדלך ולו אחכית לך</p>
</li>
<li>
<p>יאכי מא גרי עלי הדה אלסנה פלו קלת לך אכי מא שא מא הו מתל</p>
</li>
<li>
<p>אלמשאהדה פכאנת עלינא שתוא צעבה אנתהא ענדנא אלקמח ד</p>
</li>
<li>
<p>אמדאד ברבאעי ורטל פחם בדרה וכם עסי יאכי נקוא ונעאנד</p>
</li>
<li>
<p>וחק הדה אלחרוף אן כנת נקים יום וטו יום מא נאכל כבז ולא נדוק חנטה</p>
</li>
<li>
<p>ואן כנת נרי אלכבז יגוז נקול ואסקל מן שם אלכבז ואכלה ולולא</p>
</li>
<li>
<p>תמאם אללה יחייה אלדי וגה לי האדאך אלקליל אלכתאן עם אול כנת נגזל</p>
</li>
<li>
<p>אלגמעה כלהא מא יסוא רבאעי יסוא דרה אש יגני לי ואש</p>
</li>
<li>
<p>נקצר בה ווחלת יאכי וחלה מא טננת אני נתכלץ מנהא אנא וצביה</p>
</li>
<li>
<p>צגירה יתימה וכאן כתני שתא פי סרלנו ולם יגי אלא מגי אל</p>
</li>
<li>
<p>מראכב אלמצריה פקאל לי נאכד אלצביה קלת לה מא בלגך מא כנא</p>
</li>
<li>
<p>הדה אלסנה מא ענדי שי פאשארו עלי אלנאס אן נתסלף ונתדין</p>
</li>
<li>
<p>ונעטיהא לה לאן אלרום חרקו אלדניא ואלסעה יאכי אחסבני</p>
</li>
<li>
<p>שבויה גית אליך תפדיני פאנצר אלי יאכי ולא תכלי בידך פיה</p>
</li>
<li>
<p>ממא תעינני בה פי הדא אלדין אלדי תדי[נת &nbsp; &nbsp; &nbsp; &nbsp; ] אלי אלנאס אנא</p>
</li>
<li>
<p>אולא בה אכתך ולחמך ודמ[ך&nbsp; &nbsp; &nbsp; &nbsp; &nbsp; ולו כ]אנו אלאחראר</p>
</li>
<li>
<p>יובאעו פי אלדר[אהם לכאן אנא אול מן יובאע]</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>לאן מא נקדר נצף לך מא וחלת פיה ואלסעה יאכי ואלעזיז עלי נחב אן תעינני בשי</p>
</li>
<li>
<p>ותוגה לי פי מא וחלת פיה וחלת באלדין פי בלד צייק</p>
</li>
</ol>
                    
                </div>
            
        </section>
    </body>
</html>
