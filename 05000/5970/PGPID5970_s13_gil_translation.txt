recto

אני כותב לך, אדוני ורבי הנכבד, ייתן לך אלוהים אריכות ימים ויתמיד את עזרתו לך
ואת שלומך ואת חסדו לך, מן הבית, בי"ו במרחשון, יחתום אותו
אלוהים עליך במיטב חותמו. לפני כן שלחתי לך מכתבים מפורטים, עם
ר' עמרם בן הנגיד ז"ל, אקווה שהגיעו אליך אדוני, והודעתיך בהם
את הצרות שהיו לי עם האדון אבו זכרי בן מנשה וכי הוא העמיד נגדי מיופה כוח. אחי.
כבר פירטתי לך זאת במידה מספקת, אקווה לטוב, ברצון האל. הודעתיך
שצאער אמר שאת המכתבים שהיו עמו הוא שכח אצלו בבית, אל
תייחס לי אפוא רשלנות. עוד אודיעך בקשר לענבר, שאבקש את חסדי אלוהים ואשלח אותו 
אליך עם האדון אבו עמראן אלסגלת, וכי הוא על כל פנים ישתדל
לעשות את הדרוש לך. עוד כתבת על מחיר החרוזים היו אצל אבן אלזלאק
וכי השיג בעדם מחיר של רק ג' דינרים הקנטאר, אחרי ששילם בעדם
מכס בנמל. אני, אדוני, לא אשלח אותם כלל, כי הזקוק להם
יגיע הנה, ותהיה מכירתם כאן טובה מאשר אצלכם. אם רצונך בזאת,
אחלקם. ההחלטה הסופית בידך. עוד הודעתיך שהגיעו בשבילך ג' שמלות אדומות
וק' (כריכות) עור מרובעות לספרים, ואשלחן לך עם אדוני אל
סגלת. אודיעך שהגיע בשביל אלמרג'אני משלוח מהאדון אבו
סהל עטא, ו' שמלות אדומות, אבל לא אשלחן לך בטרם אראה ממך מכתב,
ולא אמכרן בשבילו. שלח מכתב, מה ייעשה בהן. כתבת 
(19–20) על עניין השמן הכשר, אבל לא מצאתי לך כלום ממנו, חוץ מכד אחד אצל אדם מאטראבלס, מכלוף, בן אחות ענאן. שאלתי אותו
 
באמצעות אדוני אלסגלת, ואמר: יש אצלי רק כד ובו חצי קלה.
הסכמתי אתו עליו, במחיר שני דינרים, חוץ מהתמורה בעד הכד.
ברצון האל אקנה אותו ואשלח אותו אליך עם אדוני אלסגלת.
עוד כתבת, אדוני, יתמיד אלוהים את גדולתך, שאודיעך את שלום בני,
ייתן לו אלוהים חיים. אני נשבע באבי, הוא נפל למשכב וחששתי לו מאוד,
אבל תודה לאל, מצא מרפא, והוא עכשיו בריא, תודה לאל
על זאת. אבקש ממך, אדוני, אל תפסיק להתפלל למענו, ואלוהים אל
יכזיב את תקוותי, ברחמיו. כתבת, אדוני, על עניין הסודר;
הוא כבר אמר: אני מחזיר אותו; אז ביקשנו ממנו, אני ור' ישועה, והוספנו שני קיראטים
והסתכמה עשייתו בדינר וחצי, והוא יושלם ברצון האל ויגיע
אליך עם ר' ישועה. 

verso

אל תחשוב אפוא, אדוני, שאני אתרשל בעניין קניותיך. דע, אדוני,
שנגמר לי שמן השרפה ששלחת לי, כי התחלתי
להדליק את הנר בבוקר ולא יספיק לי השמן בנר מן הלילה; אבקש
ממך אדוני שתמלא לי ממנו כד ותשלח לי אותו בטובך.
את המכתב ששלח לך אבו סהל עטא שמתי לפני,
כדי לכרוך אותו עם המכתבים, אבל שכחתי אותו. הוא יגיע אליך עמו,
ברצון האל. לפני כן נמנעתי לכתוב לך (זאת) אדוני. שאל בשבילי אם יש
שם אבני אודם טובות ואיך הן ומה מחירן, כי הגיע אלי
מעואץ גיסי כיס קטן, והוא מבקש ממני שאקנה לו בו אבני אודם
טובות. אבקש ממך, עשה לי את החסד הזה. קבל ממני את מיטב דרישות השלום,
ולבני בבת עיני אבו סעד, ייתן לו אלוהים חיים, דרישות שלום; ובני
דורש בשלומכם, ואדוני ורבי אבו אלחסן דורש
בשלומך אדוני, ואלכבירה דורשת בשלומך אדוני
ורבנו יצחק החבר יגיע אליכם, הוא אדם שטובה בו
ואבקש ממך שתדאג לו, כי ביני ובינו עזרה הדדית רבת שנים, וכבר
תיארתי לו אותך, ומכל מקום מגיע לו (שתדאג לו). זאת לידיעתך, אדוני. ושלום וחיים יוסיפו לך.

verso, address
הדרת אדוני החבר גדול הישיבה, רבנו נהוראי בי"ר נסים ז"ל, ייתן לו אלוהים אריכות ימים ויתמיד את חסדו לו. המודה לו, נתן בן נהוראי נ"ע. 