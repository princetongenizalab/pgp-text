
<html>
    <head>
        <title>Transcription of Letter: T-S 8J25.19</title>
    </head>
    <body style="max-width: 860px; margin: auto">
        <h1>Transcription of Letter: T-S 8J25.19</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00008-J-00025-00019/canvas/1">
                    
                    
                    
                        <h3>recto</h3>
                    
                        <ol>
<li>
<p>כתאבי אטאל אללה בקא מולאי אלשיך אלאגל ואדאם תאידה</p>
</li>
<li>
<p>וסלאמתה ונעמתה מן אלמסתקר ליז כלון מן מרחשון כתמה</p>
</li>
<li>
<p>אללה עליך באחסן כאתמה תקדמת כתבי אליך משרוחה צחבה</p>
</li>
<li>
<p>ר עמרם בן אלנגיד זל ארגו וצולהא למולאי ואעלמתך פיהא מא</p>
</li>
<li>
<p>טרא עלי מן אלשיך אבו זכרי בן מנשה ואנה וכל עלי וקד יאכי</p>
</li>
<li>
<p>אשרחת לך מא פיה כפאיה ארגו כיר אן שא אללה ואעלמתך</p>
</li>
<li>
<p>אן אלכתב אלדי כאנת מע צאעד דכר אנה נסיהא פי ביתה פלא</p>
</li>
<li>
<p>תנסב אלי תפריט תם אעלמך אן אלענבר נסתכיר אללה וננפדה</p>
</li>
<li>
<p>אליך צחבה אלשיך אבו עמראן אלסגלת פהו עלי כל חאל [יגתהד]</p>
</li>
<li>
<p>פי קצא חקך תם דכרת סער אלכרז אלדי כאן מע אכן אלזלאק</p>
</li>
<li>
<p>ואנה מא סוי לה גיר ג דינ אלקנט בעד מא וזן עליה</p>
</li>
<li>
<p>מכס אלצנאעה ואנא יאמולאי מא ננפדה גמלה לאן טאלבה</p>
</li>
<li>
<p>יגי להון ויבאע אחסן מא יבאע ענדכם פאן אכתרת</p>
</li>
<li>
<p>קסמתה לך עלו אלראי תם אעלמתך אן וצלת לך ג פוט חמר</p>
</li>
<li>
<p>וק גלד כתב מרבע ואנא אנפדהא לך מע מולאי אל</p>
</li>
<li>
<p>סגלת ואעלמך אן וצל ברסם אלמרגאבי תוגיה אלשיך אבו</p>
</li>
<li>
<p>סהל עטא ו פוט חמר ומא ננפדהא לה חתי נרא כתא[ב]ך</p>
</li>
<li>
<p>ומא אביעהא לה יצל כתאבך במא ינפעל פיהא דכרת</p>
</li>
<li>
<p>אמר אלזית אלחלאל ומא וצדת לך מנה שי סוא ענד</p>
</li>
<li>
<p>אנסן אטראבלסי מכלוף אבן אכת עלנאן צרה סאלתה</p>
</li>
<li>
<p>מע מולאי אלסגלת קאל מא ענדי גיר גרה פיהא נצף קלה</p>
</li>
<li>
<p>אתפקת מעה פיהא סער דינרין אלי תמן אלגרה ואנא</p>
</li>
<li>
<p>אן שא אללה אכדהא ואנפדהא לך מע מולאי אלסגלת</p>
</li>
<li>
<p>תם דכר מולאי אדאם אללה עזה נערפה חאל ולדי אחיאה</p>
</li>
<li>
<p>אללה וקד כאן וחק אבי לחקה וגע וכנת כאיף עליה כתיר</p>
</li>
<li>
<p>פחב אללה וגד ראחה והו אלסעה פי עאפיה נחמד אללה</p>
</li>
<li>
<p>לדלך ואחב מן מולאי אן לא יכליה מן אלדעא ואללה לא</p>
</li>
<li>
<p>יכיב רגאי מן רחמתה דכרת יאמולאי אמר אלמלחפה</p>
</li>
<li>
<p>וקד קאל נרדהא וסאלנאה אנא ור ישועה וזדנא קירטין</p>
</li>
<li>
<p>וחצל עמלהא בדינ ונ&lt;צ&gt;ף והי תפרג אן שא אללה ותצל</p>
</li>
<li>
<p>אליך צחבה ר ישועה</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00025-00019/canvas/2">
                    
                    
                    
                        <h3>verso</h3>
                    
                        <ol>
<li>
<p>פלא יצן מולאי אני אגפל ען חאגתה ואעלם מולאי אן</p>
</li>
<li>
<p>פרג לי אלזית אלחאר אלדי כנת אנפדת לי לאני חצלת\</p>
</li>
<li>
<p>אסרג אלצבח פמא יכפני מן אלזית אלסראג מן אלליל פאחב</p>
</li>
<li>
<p>מן מולאי אן ימלא לי מנה גרה וינפדהא אלי מתפצל</p>
</li>
<li>
<p>ואלכתאב אלדי אנפד לך אבו סהל עטא עמלתה קדאמ[י]</p>
</li>
<li>
<p>נשדה מע אלכתב נסיתה והו יצל אליך צחבתה אן</p>
</li>
<li>
<p>שא אללה וקד עיית כט אכתב למולאי יסאל לי אן כאן</p>
</li>
<li>
<p>תם עקיק אן גיד ואיש הו ואיש סערה לאן וצל אלי מן</p>
</li>
<li>
<p>עואץ צהרי צרירה יסאלני אן נשתרי לה בהא עקיק</p>
</li>
<li>
<p>אן גיד אחב ינעם עלי בדלך תכתץ אפצל אלסלאם</p>
</li>
<li>
<p>וולדי וקרת עיני אבו סעד אחיאה אללה אלסלאם וואלדי</p>
</li>
<li>
<p>יקרא עליכם אלסלאם ומולאי אלשיך אבו אלחסן יכץ</p>
</li>
<li>
<p>מולאי באלסלאם ואלכבירה תכץ מולאי באלסלאם</p>
</li>
<li>
<p>ורבנו יצחק החבר יצל לכם והו רגל פיה כיר ואנא</p>
</li>
<li>
<p>אחב מראעתה ובינה ובינה מגאמלה אן קדימה וקד</p>
</li>
<li>
<p>וצפתך לה והו עלי כל חאל קצא חקה ואגב אעלמת מולאי</p>
</li>
<li>
<p>דלך ושלום וחיים יוסיפו לך</p>
</li>
</ol>
                    
                </div>
            
        </section>
    </body>
</html>
