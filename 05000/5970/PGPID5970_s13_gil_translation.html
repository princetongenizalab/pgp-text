
<html>
    <head>
        <title>Hebrew Translation of Letter: T-S 8J25.19</title>
    </head>
    <body style="max-width: 860px; margin: auto">
        <h1>Hebrew Translation of Letter: T-S 8J25.19</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section lang="he" dir="rtl">
            
                <div data-canvas="https://cudl.lib.cam.ac.uk/iiif/MS-TS-00008-J-00025-00019/canvas/1">
                    
                    
                    
                        <h3>recto</h3>
                    
                        <ol>
<li>אני כותב לך, אדוני ורבי הנכבד, ייתן לך אלוהים אריכות ימים ויתמיד את עזרתו לך</li>
<li>ואת שלומך ואת חסדו לך, מן הבית, בי"ו במרחשון, יחתום אותו</li>
<li>אלוהים עליך במיטב חותמו. לפני כן שלחתי לך מכתבים מפורטים, עם</li>
<li>ר' עמרם בן הנגיד ז"ל, אקווה שהגיעו אליך אדוני, והודעתיך בהם</li>
<li>את הצרות שהיו לי עם האדון אבו זכרי בן מנשה וכי הוא העמיד נגדי מיופה כוח. אחי.</li>
<li>כבר פירטתי לך זאת במידה מספקת, אקווה לטוב, ברצון האל. הודעתיך</li>
<li>שצאער אמר שאת המכתבים שהיו עמו הוא שכח אצלו בבית, אל</li>
<li>תייחס לי אפוא רשלנות. עוד אודיעך בקשר לענבר, שאבקש את חסדי אלוהים ואשלח אותו </li>
<li>אליך עם האדון אבו עמראן אלסגלת, וכי הוא על כל פנים ישתדל</li>
<li>לעשות את הדרוש לך. עוד כתבת על מחיר החרוזים היו אצל אבן אלזלאק</li>
<li>וכי השיג בעדם מחיר של רק ג' דינרים הקנטאר, אחרי ששילם בעדם</li>
<li>מכס בנמל. אני, אדוני, לא אשלח אותם כלל, כי הזקוק להם</li>
<li>יגיע הנה, ותהיה מכירתם כאן טובה מאשר אצלכם. אם רצונך בזאת,</li>
<li>אחלקם. ההחלטה הסופית בידך. עוד הודעתיך שהגיעו בשבילך ג' שמלות אדומות</li>
<li>וק' (כריכות) עור מרובעות לספרים, ואשלחן לך עם אדוני אל</li>
<li>סגלת. אודיעך שהגיע בשביל אלמרג'אני משלוח מהאדון אבו</li>
<li>סהל עטא, ו' שמלות אדומות, אבל לא אשלחן לך בטרם אראה ממך מכתב,</li>
<li>ולא אמכרן בשבילו. שלח מכתב, מה ייעשה בהן. כתבת </li>
<li>(19–20) על עניין השמן הכשר, אבל לא מצאתי לך כלום ממנו, חוץ מכד אחד אצל אדם מאטראבלס, מכלוף, בן אחות ענאן. שאלתי אותו</li>
<li> </li>
<li>באמצעות אדוני אלסגלת, ואמר: יש אצלי רק כד ובו חצי קלה.</li>
<li>הסכמתי אתו עליו, במחיר שני דינרים, חוץ מהתמורה בעד הכד.</li>
<li>ברצון האל אקנה אותו ואשלח אותו אליך עם אדוני אלסגלת.</li>
<li>עוד כתבת, אדוני, יתמיד אלוהים את גדולתך, שאודיעך את שלום בני,</li>
<li>ייתן לו אלוהים חיים. אני נשבע באבי, הוא נפל למשכב וחששתי לו מאוד,</li>
<li>אבל תודה לאל, מצא מרפא, והוא עכשיו בריא, תודה לאל</li>
<li>על זאת. אבקש ממך, אדוני, אל תפסיק להתפלל למענו, ואלוהים אל</li>
<li>יכזיב את תקוותי, ברחמיו. כתבת, אדוני, על עניין הסודר;</li>
<li>הוא כבר אמר: אני מחזיר אותו; אז ביקשנו ממנו, אני ור' ישועה, והוספנו שני קיראטים</li>
<li>והסתכמה עשייתו בדינר וחצי, והוא יושלם ברצון האל ויגיע</li>
<li>אליך עם ר' ישועה. </li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00025-00019/canvas/2">
                    
                    
                    
                        <h3>verso</h3>
                    
                        <ol>
<li>אל תחשוב אפוא, אדוני, שאני אתרשל בעניין קניותיך. דע, אדוני,</li>
<li>שנגמר לי שמן השרפה ששלחת לי, כי התחלתי</li>
<li>להדליק את הנר בבוקר ולא יספיק לי השמן בנר מן הלילה; אבקש</li>
<li>ממך אדוני שתמלא לי ממנו כד ותשלח לי אותו בטובך.</li>
<li>את המכתב ששלח לך אבו סהל עטא שמתי לפני,</li>
<li>כדי לכרוך אותו עם המכתבים, אבל שכחתי אותו. הוא יגיע אליך עמו,</li>
<li>ברצון האל. לפני כן נמנעתי לכתוב לך (זאת) אדוני. שאל בשבילי אם יש</li>
<li>שם אבני אודם טובות ואיך הן ומה מחירן, כי הגיע אלי</li>
<li>מעואץ גיסי כיס קטן, והוא מבקש ממני שאקנה לו בו אבני אודם</li>
<li>טובות. אבקש ממך, עשה לי את החסד הזה. קבל ממני את מיטב דרישות השלום,</li>
<li>ולבני בבת עיני אבו סעד, ייתן לו אלוהים חיים, דרישות שלום; ובני</li>
<li>דורש בשלומכם, ואדוני ורבי אבו אלחסן דורש</li>
<li>בשלומך אדוני, ואלכבירה דורשת בשלומך אדוני</li>
<li>ורבנו יצחק החבר יגיע אליכם, הוא אדם שטובה בו</li>
<li>ואבקש ממך שתדאג לו, כי ביני ובינו עזרה הדדית רבת שנים, וכבר</li>
<li>תיארתי לו אותך, ומכל מקום מגיע לו (שתדאג לו). זאת לידיעתך, אדוני. ושלום וחיים יוסיפו לך.</li>
</ol>
                    
                        <h3>verso, address</h3>
                    
                        <p>הדרת אדוני החבר גדול הישיבה, רבנו נהוראי בי"ר נסים ז"ל, ייתן לו אלוהים אריכות ימים ויתמיד את חסדו לו. המודה לו, נתן בן נהוראי נ"ע. </p>
                    
                </div>
            
        </section>
    </body>
</html>
