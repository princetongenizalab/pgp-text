
<html>
    <head>
        <title>Transcription of Letter: T-S 28.19</title>
    </head>
    <body style="max-width: 860px; margin: auto">
        <h1>Transcription of Letter: T-S 28.19</h1>

        <p>Miriam Frenkel, <em>The Compassionate and Benevolent: The Leading Elite in the Jewish Community of Alexandria in the Middle Ages‎</em> (in Hebrew) (Jerusalem: Ben-Zvi Institute for the Study of Jewish Communities in the East, 2006).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00028-00019/canvas/1">
                    
                    
                    
                        <h3>Recto</h3>
                    
                        <ol>
<li>עבדתה גלילה בת אברהים</li>
<li>ואולאדהא אליתומים מסתגירין</li>
<li>באללה תעאלי ובחצרה סיידנא ומא</li>
<li>אוגבה אללה תעאלי פי אלדין</li>
<li>בשמ</li>
<li>חצרה סיידנא אלרייס אלאגל כבוד גדולת קדושת מר ור</li>
<li>אדוננו מבורך שר השרים עוז בית ישראל ירום הודה</li>
<li>ויגדל כבודה אטאל אללה בקאהא ואדאם נעמאהא ומן</li>
<li>תופיקה אלחסן לא אכלאהא עבדתה גלילה בנת אברהים</li>
<li>בן כלפה אלמערוף אלרשידי זוגה ברוך בן ששון כאן זוגהא אלמדכור</li>
<li>מסאפר אלי דיאר אלשרק ישתרי אלכתאן פי כל אלאוקאת וידכל בה</li>
<li>אלי אסכנדריה יביעה פכרג פי בעץ אלספר פי שרא אלכתאן</li>
<li>אלמערוף בה פאשתרא פדהמה אגלה ותופי בגיר וצייה רחמה</li>
<li>אללה וכאן ופאתה שהר תשרי אלדי הי הדה אלסנה וגאנא נער . .</li>
<li>ו . . . . . . אנסאן מסלם ויעקב בן אלעראקי ויהודה בן פצאל וקאלו</li>
<li>נחן מקארציה וכאן מעה שריך יסמי יעקב בן ז . . . פגא ולם</li>
<li>יקר בשי ומא נדרי איש ענדה פעמל עלינא אלרייס והאולי אלכצום</li>
<li>אלמדכורין מנצובאת מא לא נערף איש הי ומצו בי אלי אלקאצי אנא</li>
<li>וולדי טפיל דון אלבלוג ואסתחלפוני [אנא] ואלצבי בעד אן אבית אן</li>
<li>אחלף וגאני אלרייס עדה דפעאת וקאל לי מרי אחלפי אן מא [[ל . . .]] //לאחד// שי</li>
<li>ואנה לך ולאולאדך //ורתה זוגך// וחלפת כמא קאל לי פלמא חלפת עמלו כתאב</li>
<li>חכמי ואכדו אלצבי ואכרגוה אלי אן קבץ אלמאל ואלמשתרא מן</li>
<li>ברא מן אלציעה אלדי תופא פיהא והי תסמא אלבנדאריה וקבצו</li>
<li>כל מא כאן וגאבוה אלי אלאסכנדריה פלמא אגיב אכדה אלרייס</li>
<li>תחת ידה וצאח לי אלרייס וקאל לי הדא אלמסלם לה ענד זוגך מאל</li>
<li>קימתה סתה ותלאתין דינ וקד אדעא בהא והו צאדק ענדי</li>
<li>קלת לה יא רייס אן כאן לה שי ימצי יתבת ואנא והו נפתצל אן</li>
<li>צח לה שי יאכדה כאן גואבה לי הו צאדק ותם אן אלרייס וולדה</li>
<li>נסים קאלו מא יתמנא המת הדה אלמרה נחן נביע ונקסם</li>
<li>אלמאל ונדפע לכל ואחד מא אדעא בה פאן אלשריך קאל הם</li>
<li>מן [. . .]ן //לנא// פאכדו גמיע מא כאן קד חצל מן דהב ומן כתאן</li>
<li>ומ[בל]ג[ה] כמסה ותמאנין דינאר פמא אערף איש ו[. . . . .</li>
<li>בה . . אלאק . וקד אופינאהא לאצחאבהא ואנא מסתגירה באללה</li>
<li>תבארך ותעאלי ובחצרה סיידנא אלרייס אגלהא אללה וזאדהא גלאלה פי</li>
<li>אן ינטר פי הדה אלתרכה ומא פעל פיהא ואן כאן ללאיתאם שי יצח</li>
<li>להם או גיר דלך והם ג בנאת ואלואחדה ממתחנה מצאבה</li>
<li>ואבן דון אלבלוג והם צאיעין הלכא ואלדי הו ואלי הדה אלציעה מא דפע</li>
<li>לאחד שי אלא קאל חתי יגי אלדי הו אלוארת בכתאב חכמי ומסך</li>
<li>אלרחל תחת ידה פעמל עלי חילה לאני מרה ודפעו לולדי ה דנאניר</li>
<li>כרא מא סאפר מעהם אלי ברא פלמא כרג ועלם אלואלי אנה</li>
<li>ולדה אלוארת דפע להם אלרחל פלמא אכדוה דכלו בה אלי אסכנדריה</li>
<li>וטרדו אלצבי ואכדו אלמאל לם נעלם איש עמל פיה ואלאיתאם</li>
<li>מסתגירין באללה תעאלי ובחצרה אלרייס פי אלאסתקצא ען הדה אל</li>
<li>וראתה וכיף אכדהא הדא אלרייס ופעל בהא מא אראד ומא לם</li>
<li>נערפה ולם ידפע לליתומים //שי// ואיצא אלמרה תטלב אלדי פי אלכתובה</li>
<li>אלדי להא לם ידפע להא דרהם אלא קאל אלרייס וולדה ר נסים</li>
<li>מא לך שי ונחן נפעל מא נריד נחן נערף איש נעמל וקאלו</li>
<li>אנתי כתבתך פיהא סתין דינ תאכדיהא איש נדפע לאלמסלם</li>
<li>ולליהוד ואלשריך מא נעלם איש בינהם ואן כאן אכד שי או לא</li>
<li>פקלנא ללרייס כלמה פלם ירד עלינא גואב ולא קדמה לנא</li>
<li>חכם ולמא קאל לי אלרייס אדפעי ללמסלם אלדי אדעא בה קלת לה</li>
<li>מא אדפע לה שי חתי יתבת לה פמצית אלי אלקאצי ואעלמתה</li>
<li>במא אדעא אלמסלם פקאל אלקאצי מא לאחד חבה אלא אל</li>
<li>אלאיתאם גיבו לי רייס אליהוד יערפני הדה אלקצה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00028-00019/canvas/2">
                    
                    
                    
                        <h3>Verso:</h3>
                    
                        <ol>
<li>פגא אלרייס קאל להם נעם יא קאצי הדא אלרגל הו צאדק וקד צח לה ענדהא</li>
<li>סתה ותלאתין דינ' והו צאדק ותקה וקד קאלת אלמרה אנא מא לזוגי</li>
<li>שי אלא כד אנת אלמאל אדפעה להאולי ולם יכון ענדי מן הדא</li>
<li>עלם ולא קלתה אלא אלרייס אלדי קאל ללקאצי הדא אלקול ובעד הדא</li>
<li>כלה קאל לה אלקאצי יא רייס מא יסאל ען כלאמך ולא כלאמהא אנהא</li>
<li>קאלת אלמאל להאולי //אלאנאס// לכן אלמאל הו ללאיתאם מן כאן לה חק יתבת</li>
<li>ויאכד מצו אלגמיע ברטלו ותבתו ענד אלגויים אנהא מקארצה</li>
<li>להם מע זוגהא ואן מא כאן לזוגהא דרהם ולא דינ ואכדו אלמאל</li>
<li>וגצבו אליתומים פאן כאן הדא גאיז פללה אלחמד ואלשכר ואן</li>
<li>כאן גיר גאיז פיפעל פיה מא יגב אלדין ובעד הדא כלה מא</li>
<li>כלוני אלא יגו יתלאהו בי ויקולו לי כדי סבעה דנאניר חתי לא</li>
<li>תבקי בלא שי וקולי לאלקאצי לא יחלפנא פאנעמת להם וקלת אל</li>
<li>דניא דון הדא כלה אכון מצלומה ומן צלם אליתומים אללה תעאלי</li>
<li>טליבה פאקנית מן נפסי אני אן אכדת אלסבעה דנאניר מא</li>
<li>אסתחלפהם ורצית בקולהם פלמא עלמו דלך מרו הם אלי אל</li>
<li>קאצי ולם אעלם וחלפו ללקאצי ואכדו אלמאל אקסמוה ולם אעלם</li>
<li>מא פעלו וקד אכדו רחל אלאיתאם בקוותהם פאן כאן הדא גאיז</li>
<li>פי אלדין אלסמע ואלטאעה לחכם אלבארי ולאואמרה ואן כאן לליתומים</li>
<li>שי פיפעל סיידנא אחיאה אללה חסב מא יראה פי אלחכם</li>
<li>ושלומך יגדל לעדי עד ולנצח נצחים נצח סלה</li>
<li>עבדתה גלילה בת אברהים ואולאדהא</li>
<li>אליתומים מסתגירין באללה ובחצרתה</li>
<li>ובמא יגב פי אלדין</li>
</ol>
                    
                        <h3>Verso, right margin:</h3>
                    
                        <ol>
<li>ותם אן אלרייס למא טאלבתה במא פי אלכתובה ינתהרני ויקול לי</li>
<li>איש ראיך נאכד רחל אלנאס נדפעה לך וכאן קלבי מטמאן חית</li>
<li>כאן אלמאל מודוע פלמא כאן פי הדה אלגמעה יום ערובת עצרת אקתסמו אלמאל ולם</li>
<li>אעלם פאחתרקו אליתומים ועבדתה עלי כרוגהם בלא שי חצרתה מכצוצה באגל אלסלם</li>
</ol>
                    
                        <h3>Verso, address:</h3>
                    
                        <ol>
<li>חצרה סיידנא אלרייס אלאגל כב גד קד מר ור</li>
<li>מבורך שר השרים עוז בית ישראל בן כב גד</li>
<li>קד מר ור סעדיה תנצבה</li>
<li>אגלהא אללה וזאדהא גלאלה</li>
</ol>
<ol>
<li>עבידה אליתומים מסתגירין</li>
<li>באללה תעאלי ובחצרתה</li>
</ol>
<p>הערות</p>
                    
                </div>
            
                <div data-canvas="https://geniza.princeton.edu/documents/5293/iiif/canvas/3/">
                    
                    
                    
                        <h3>Recto</h3>
                    
                        <ol>
<li>על המסחר בפשתן ראו גויטיין, חברה, א, עמ' 105-104, עמ' 153.</li>
</ol>
<ol>
<li>אלבנדאריה: ליד אלמחלה, מוערכת ב-7,200 דינאר, שטחה 943 פדאן. ראו אבן דקמאק, עמ' 83.</li>
</ol>
<ol>
<li>בשורות אלו דובר, בשם היתומים, נציגה של האישה, אשר מסתבר כי ניסה גם לפעול למענה ולקחת דברים עם ה'רייס'.</li>
</ol>
<ol>
<li>כלומר, האישה הודתה בפני בית דין כי לקחה את הדינארים על ידי קניה סמלית כנהוג בבתי דין יהודיים.</li>
</ol>
<p>שוליים ימין</p>
<ol>
<li>כלומר כל האירועים, מיום פטירת הבעל בתשרי ועד לגזילה הסופית של הרכוש בשמיני עצרת, התרחשו תוך פחות מחודש ימים.</li>
</ol>
                    
                </div>
            
        </section>
    </body>
</html>
