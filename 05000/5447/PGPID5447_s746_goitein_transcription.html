
<html>
    <head>
        <title>Transcription of Letter: T-S 16.345</title>
    </head>
    <body style="max-width: 860px; margin: auto">
        <h1>Transcription of Letter: T-S 16.345</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00016-00345/canvas/1">
                    
                    
                    
                        <h3>Recto</h3>
                    
                        <ol>
<li>בשמ רחמ</li>
<li>וצל כתאב חצרה אלשיך אלאגל מולאי אטאל אללה</li>
<li>בקאה ואדאם עזה ונעמאה וחראסתה וזלפאה</li>
<li>וגבטתה וארתקאה ורפעתה וסנאה ועונה ועליאה</li>
<li>ומן חסן תופיקה לא אכלאה וכבת חאסדה ואהלך</li>
<li>שאניה וצדה במנה וגודה אן שא אללה ואלדי יריד</li>
<li>עלמה אדאם אללה עזה אני וצלת מן אלהנד עלי</li>
<li>גמלה אלסלאמה יודו ליוי חסדו וג ולם נעדם גיר</li>
<li>אלנצר אלי טלעתכם אלרשידה סהל אללה סרעה אללקא</li>
<li>עלי אסר אלאחואל אלסארה ואבלג אלאמאל אלקארה</li>
<li>אן שא אללה וקד סהל אללה תע ועול עבדה עלי</li>
<li>אלרגוע אלי אלהנד אללה תע יגעל אלעאקבה אלי כיר</li>
<li>ודכר מולאי אדאם אללה עזה וצול אלעבד אליה וקד</li>
<li>פרח עבדה בוצולה אליה עלי גמלה אלסלאמה</li>
<li>ודכר איצא וצול אלחואיג אלדי כאנת צחבה אלשיך</li>
<li>נהראי בן עלאן וקד סרני דאלך וטלב מולאי עמאמה</li>
<li>לאנס וקד אנפדת לה עמאמה לאנס רפיעה</li>
<li>מטרזה ואנפדת איצא לואלדה אכרי וכתבת עלי</li>
<li>כל טרף ואחדה (!) אסם צאחבהא תקבצו דאלך מן</li>
<li>אלשיך אבו אלרצא בן צבי שמעה כתב אללה סלאמתה</li>
<li>וקד אנפדת לך איצא צחבתה וטא מליח קצי לרגלך</li>
<li>וכנת הדה אלסנה מאמל עלי אלכרוג אלי דיאר מצר</li>
<li>פלם יתפק לי כרוג לחאל אלעבוס אלתי טרת אללה יגעל</li>
<li>אלעאקבה אלי כיר ותכץ עני ואלדתך באפצל אלסלאם</li>
<li>ותערפהא שוקי אליהא ואנא אן שא אללה אחרץ עלי</li>
<li>אלכרוג אליכם אלסנה אלקאבלה לכל בד אן שאללה</li>
<li>חצרתה מכצוצה באפצל אלסלאם אלגזיל ותכץ עני</li>
<li>אלאהל גמיעהם באפצל אלסלאם וגמיע אצחאבנא</li>
<li>ומן סאל ענא מכצוצין באפצל אלסלאם אלגזיל וכאן</li>
<li>אלשיך אבו נצר קד אנפד מעי לחצרתך מזוד פיה</li>
<li>כיט צפר אחמר וקד אבעתה בז מתאקיל ולאלשיך</li>
<li>אבו נצר קימה מר מתקאלין צח תסעה מתאקיל</li>
<li>שרית לכם פיה סתין מן טבאשיר וקד סלמת לאלשיך</li>
<li>אלאגל מצמון ינפדה פי אלכארם מע בעץ מן ירא</li>
<li>לאני מסאפר וכתבת הדה אלכתאב ואנא דאלך אליום</li>
</ol>
                    
                        <h3>Margins:</h3>
                    
                        <p>מקלע יעלם מולאי דאלך מע מא יבדו לחצרתה מן חאגה או כדמה שרף עבדה בהא חצרתה מכצוצה באפצל אלסלאם אלגזיל ושלום רב ישע קרוב</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00016-00345/canvas/2">
                    
                    
                    
                        <h3>Address on verso:</h3>
                    
                        <p>חצרה אלשיך אלאגל מולאי סלימאן ממלוכה</p>
<p>כהן (!) בן יהודה חרס אללה איאמה מחרוז בן יעקב רית</p>
                    
                </div>
            
        </section>
    </body>
</html>
