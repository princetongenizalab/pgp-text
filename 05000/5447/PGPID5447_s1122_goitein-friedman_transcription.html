
<html>
    <head>
        <title>Transcription of Letter: T-S 16.345</title>
    </head>
    <body style="max-width: 860px; margin: auto">
        <h1>Transcription of Letter: T-S 16.345</h1>

        <p>S. D. Goitein and Mordechai Akiva Friedman, <em>India Book 2: Madmun, nagid of Yemen, and the India trade: Cairo Geniza documents‎</em> (in Hebrew) (Jerusalem: Ben-Zvi Institute, 2010).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00016-00345/canvas/1">
                    
                    
                    
                        <h3>Recto, main text</h3>
                    
                        <p>בשמ' רחמ'&nbsp;</p>
<ol>
<li>
<p>וצל כתאב חצרה אלשיך אלאגל מולאי אטאל אללה&nbsp;</p>
</li>
<li>
<p>בקאה ואדאם עזה ונעמאה וחראסתה וזלפאה&nbsp;</p>
</li>
<li>
<p>וגבטתה וארתקאה ורפעתה וסנאה ועונה ועלראה</p>
</li>
<li>
<p>ומן חסן תופיקה לא אכלאה וכבת חאסרה ואהלך</p>
</li>
<li>
<p>שאניה וצדה במנה וגודה או שא אללה ואלדי יריד</p>
</li>
<li>
<p>עלמה אדאם אללה עזה אני וצלת מן אלהנד עלי&nbsp;</p>
</li>
<li>
<p>גמלה אלסלאמה יודו ליוי חסדו וג' ולם נעדם גיר</p>
</li>
<li>
<p>אלנצר אלי טלעתכם אלרשידה סהל אללה סרעה אללקא</p>
</li>
<li>
<p>עלי אסר אלאחיאל אלסארה ואבלג אלאמאל אלקארה&nbsp;</p>
</li>
<li>
<p>אן שא אללה וקד סהל אללה תע' ועול עבדה עלי</p>
</li>
<li>
<p>אלרגוע אלי אלהנד אללה תע' יגעל אלעאקבה אלי כיר</p>
</li>
<li>
<p>ודכר מולאי אדאם אללה עזה וצול אלעבד אליה וקד</p>
</li>
<li>
<p>פרח עבדה בוצולה אליה עלי גמלה אלסלאמה</p>
</li>
<li>
<p>ודכר איצא וצול אלחואיג אלדי כאנת צחבה אלשיך</p>
</li>
<li>
<p>נהראי בן עלאן וקד סרני דאלך וטלב מולאי עמאמה</p>
</li>
<li>
<p>לאנס וקד אנפדת לה עמאמה לאנס רפיעה</p>
</li>
<li>
<p>מטרות ואנפדת איצא לואלדה אכרי וכתבת עלי&nbsp;</p>
</li>
<li>
<p>כל טרף ואחדה אסם צאחבהא תקבצו דאלך מן&nbsp;</p>
</li>
<li>
<p>אלשיך אבו אלרצא בן צבי שמעה כתב אללה סלאמתה</p>
</li>
<li>
<p>וקד אנפדת לך איצא צחבתה וטא מליח קצי לרגלך</p>
</li>
<li>
<p>וכנת הדה אלסנה מאמל עלי אלכרוג אלי דיאר מצר</p>
</li>
<li>
<p>פלם יתפק לי כרוג לחאל אלעבוס אלתי טרת אללה יגעל</p>
</li>
<li>
<p>אלעאקבה אלי כיר ותכץ עני ואלדתך באפצל אלסלאם</p>
</li>
<li>
<p>ותערפהא שוקי אליהא ואנא אן שא אללה אחרץ עלי</p>
</li>
<li>
<p>אלכרוג אליכם אלסנה אלקאבלה לכל בד אן שאללה</p>
</li>
<li>
<p>חצרתה מכצוצה באפצל אלסלאם אלגזיל ותכץ עני</p>
</li>
<li>
<p>אלאהל גמיעהם באפצל אלסלאם וגמיע אצחאבנא</p>
</li>
<li>
<p>ומן סאל ענא מכצוצין באפצל אלסלאם אלגזיל וכאן</p>
</li>
<li>
<p>אלשיך אבו נצר קד אנפן מעי לחצרתך מזור פיה</p>
</li>
<li>
<p>כיט צפר אחמר וקר אבעתה בז' מתאקיל ולאלשיך</p>
</li>
<li>
<p>אבו נצר קימה מר מתקאלין צח תסעה מתאקיל</p>
</li>
<li>
<p>שרית לכם פיה סתין מן טבאשיר וקד סלמתי לאלשיך</p>
</li>
<li>
<p>אלאגל מצמון ינפדה פי אלכארם מע בעץ מן ירא</p>
</li>
<li>
<p>לאני מסאפר וכתבת הדה אלכתאב ואנא דאלך אליום</p>
</li>
</ol>
<p>&nbsp;</p>
                    
                        <h3>Recto, right margin</h3>
                    
                        <p>מקלע יעלם מולאי דאלך מע מא יבדו לחצרתה מן חאגה או כדמה שאף עבדה בהא חצרתה מכצוצה באפצל אלסלאם אלגזיל ושלום רב ישע קרוב </p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00016-00345/canvas/2">
                    
                    
                    
                        <h3>Verso, address</h3>
                    
                        <ol>
<li>
<p>חצרה אלשיך אלאגל מולאי סלימאן                                       ממלוכה</p>
</li>
<li>
<p>כהן בן יהודה חרס אללה איאמה                           מחרוז בן יעקב רי''ת</p>
</li>
</ol>
<p> </p>
                    
                </div>
            
        </section>
    </body>
</html>
