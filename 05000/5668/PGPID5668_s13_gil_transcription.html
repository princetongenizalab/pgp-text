
<html>
    <head>
        <title>Transcription of Letter: DK 230.1 (alt: 22)</title>
    </head>
    <body style="max-width: 860px; margin: auto">
        <h1>Transcription of Letter: DK 230.1 (alt: 22)</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/5668/iiif/textblock/3174/canvas/1/">
                    
                    
                    
                        <h3>recto</h3>
                    
                        <ol>
<li>
<p>כתאבי יאסידי ומולאי אטאל אללה בקאך ואדאם סלאמתך וסעאדתך וצרף ענך [אל]אסוא ברחמתה מן אל</p>
</li>
<li>
<p>מדינה לה כלון מן אלול כתמה אללה עליך ועלינא באחסן כאתמה ען חאל סלאמה פי אל[נפ]ס ושגל פי אלקלב מן</p>
</li>
<li>
<p>מא חדת עלינא פי הדא אלוקת אלחסן אסל אללה אן יפרג וצלת כתבך פי מ[רכב א]לשיך אבו עבדאללה</p>
</li>
<li>
<p>בן אלבעבאע מן אלשתי תדכר סלאמתך אדאמהא אללה וסררת בדלך דכרת וצול אלרזמה סאלמה</p>
</li>
<li>
<p>חמדת אללה תע דכרת מא עמל פי אלשש וביע אלמתאע ואן אלפרכה תכסר ואלכליע יכסר אלתלת</p>
</li>
<li>
<p>ומא בקי פי אלקיסאריה ארגו אן לם ינכסר שי ועז עלי דלך כתיר אף כאן כסארא עאגלה ושי לם</p>
</li>
<li>
<p>יצל אלי דכרת בקיה אלאנטאע ארגו אן קד ופקת סוק כעד דלך לאן גאו בטלבהא ועלי מא קיל</p>
</li>
<li>
<p>אביעת בדינרין אלזוג לעל תנגבר אלכסארה ואמא אלשש יאמולאי מא נחסן נצף לך צורא חאלה הנא אן</p>
</li>
<li>
<p>מא יגד אצל כאצה אלגיזי יסוא ל דינ אלי והו קליל דכרת אנה לם ימשי ענך ואני אנא מא נכסר אלא אלצבר</p>
</li>
<li>
<p>לית לו אביע באכתר כסארה וכאן יכון תמנה ענרי אפצל ממא אביע בכסארה יסירה ותעטל</p>
</li>
<li>
<p>עלי תמנה ג סנין תם וצלת כתבך פי הדא אלעאם תדכר אמר אלשש אנה איצא אלי הדה אלגאיה לם ינבאע</p>
</li>
<li>
<p>ענך וקד טלעת בעצה למצר ולם תקדר עלי ביעה ומא אדרי יאמולאי אש הדא סידי אבו אלבשר</p>
</li>
<li>
<p>סלמאן בו שמעון ידכר אנה באעה בדינרין ורב אלרטל והו משתהא גיר אן ערפני בכתרה אשגאלך פי</p>
</li>
<li>
<p>באבת בן עלאן ועיאש וגירהם ואנת תעלם יאמולאי אן מן אשתגל בשי פאתה גירה והדא שי מסתפאץ</p>
</li>
<li>
<p>ואנמא יגב עלי אלאנסאן אדא קצד באב מא יתכלף בה אלי אן ינגזה וקד ואללה אלעצים אוגעני דלך</p>
</li>
<li>
<p>כתיר לאן לם יצח פי ידי סוי אני עלמת באלכסארה חתי אלחסאב אכדתה עלי וקלת אן לחקת ואסעני</p>
</li>
<li>
<p>אלוקת עמלת לך אלחסאב יאמולאי חסאב קליל לה סנתין מא חאן לא אן ינתגז מא כנת אטן בך הדא אלטן</p>
</li>
<li>
<p>ומא קדרת אלא אן חואיגי ענדך מקציה ולולא הדא למא כלפתך בשי תתעב פיה לאנך ענדי אגל</p>
</li>
<li>
<p>מן הדא ואנא אעלם אן לו כלפך מן לא תערפה בחאגה לכאן תענא פיהא אכתר מן הדא ונעלם אן</p>
</li>
<li>
<p>קצא חואיג אלנאס מן אכלאקך באלטבע גיר אני נקול הדא בכתי ונגמי ואלא אנת מא עליך לאימה דכרת</p>
</li>
<li>
<p>מא חמלת אלסנה עדל פלפל וח כתאן ומן כתב ר אברהם תעלם אין חמלת וצלת כתב ר אברהם לסאיר</p>
</li>
<li>
<p>אצחבנא ידכר פי כתאב כל אנסאן גמיע מא חמל פי אלמראכב חרץ מנה לאלא תציע אלכתב יכון</p>
</li>
<li>
<p>כתאב ואחד ינוב ען אלגמיע אלא הדה אלבאבה מא דכרהא אצל ואיסת מן אן יצל לי פי הדה אלסנה</p>
</li>
<li>
<p>שי למא אן כאן פי אלאסבוע אלכארג וצל כתאב ר אברהם למולאי אלשיך אבו יוסף ידכר אן וצל אליה</p>
</li>
<li>
<p>מן קבלך עדל פלפל ז כתאן וחמלהא מי אלמראכב ופי הדא אלאסבוע וצלת ללמדינה ואלעדל אלפלפל</p>
</li>
<li>
<p>מבצר פי בן אסכנדר אללה יכתב סלאמתה וקד חמל בן זידאן מנהא ב לסוק אביע מנהא ואחד מגהול</p>
</li>
<li>
<p>לאן קד אנהרש כישה ועליה ליעקב ומימון לא גיר סער לב קטע תס ואלתאני אביע סער כז קטע תמ</p>
</li>
<li>
<p>עליה נהראי בן נסים ואלנאס יאמולאי באעו סער מ וקטע אלעדל תק טאלע ומא אדרי אש כאן הדא אלשרי</p>
</li>
<li>
<p>אלמבארך ומא נקדר נביע פי הדא אלוקת שי לאן אצחבנא אהל אלבלד טלבו באלעשר ופי יומנא</p>
</li>
<li>
<p>הדא עשר עלי רחל אכי אלדי גאב מן אלאנדלס אללה תע יבטל אלגזירה לאנהא מציבה עצימה ונחן</p>
</li>
<li>
<p>נתלטף לעל לא תתם הדה אלבאבה עלי שונא ישר אללה תע יפרג ענא ברחמתה וען כל ישרא</p>
</li>
<li>
<p>ואדא אנחל הדא אלאמר אן שא אללה נביע אלבקיה ומא נדרי אלעדל אלבאקי מן אי באבה ה[ו ולא]</p>
</li>
<li>
<p>אן נביע אלבקיה ואדא תפצל אללה בסלאמה אלפלפל אצפת מא יכצך פיה אלי תמן אלכתאן</p>
</li>
<li>
<p>ואשתרית לך בה מא יופק אללה ומא אעלמך יאמולאי אן קד אסתכרת אללה תע וחמלת פי קארב</p>
</li>
<li>
<p>אלוזיר רזמתין צחבת אכי אלנצף מנהא לשיך אבו אסחק ברהון בן מוסי זל ולמוסי בן אבו</p>
</li>
<li>
<p>אלחי ואלנצף לי ולאכי וכאן לשיך</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>אבו אסחק מן</p>
</li>
<li>
<p>אלנצף אלמדכור אל</p>
</li>
<li>
<p>תלתיי ואלתלת למוסי</p>
</li>
<li>
<p>בן אבי אלחי וקד וצל[ת]</p>
</li>
<li>
<p>כתבהם בחמל</p>
</li>
<li>
<p>אלרחל אליך ואלרזמתין</p>
</li>
<li>
<p>גמיעא כלטה ואל</p>
</li>
<li>
<p>סעה יאמולאי אדא</p>
</li>
<li>
<p>מן אללה תע בסלאמתה</p>
</li>
<li>
<p>תקף עלי אלמתאע</p>
</li>
<li>
<p>ותחסן פיה אלנטר</p>
</li>
<li>
<p>[לאנה] מתאע מכתלף</p>
</li>
<li>
<p>פרכה תסוי דינ</p>
</li>
<li>
<p>ופרכה תסוי דינרין</p>
</li>
<li>
<p>אללה אללה יאמולאי נחב</p>
</li>
<li>
<p>אן תשר מן אלצבי</p>
</li>
<li>
<p>והו יכון בי[ן י]דיך</p>
</li>
<li>
<p>ותתולא מעה [ ]</p>
</li>
<li>
<p>ביע פמא ח[צ]ל [לך מן אל]</p>
</li>
<li>
<p>דנא תקבץ אנת חרסך</p>
</li>
<li>
<p>אללה אלנצף ויקבץ הו</p>
</li>
<li>
<p>אלנצף ולי פי [ ]</p>
</li>
<li>
<p>רזימה חריר וה</p>
</li>
<li>
<p>מצליאת וד בסט</p>
</li>
<li>
<p>הם כלטה בי[ני</p>
</li>
<li>
<p>ובין אכי</p>
</li>
</ol>
                    
                        <h3>recto - top margin</h3>
                    
                        <ol>
<li>
<p>ולי איצא פי</p>
</li>
<li>
<p>קארב אלוזיר</p>
</li>
<li>
<p>נפסה לא קטעה</p>
</li>
<li>
<p>רצאץ אלנצף</p>
</li>
<li>
<p>לשיך אבו אל</p>
</li>
<li>
<p>בשר סלימאן</p>
</li>
<li>
<p>בן שאול יקבצה</p>
</li>
<li>
<p>מסתחקה ואלנצף</p>
</li>
<li>
<p>איצא כלטה ביני</p>
</li>
<li>
<p>ובין אכי נחב אן</p>
</li>
<li>
<p>תשד מנה ותעצדא</p>
</li>
<li>
<p>פימא יחתאג פיה</p>
</li>
<li>
<p>וכדלך תתפצל</p>
</li>
<li>
<p>תעמל לה אלחס[א]ב</p>
</li>
<li>
<p>תדפעה אליה</p>
</li>
<li>
<p>ותדפע אליה</p>
</li>
</ol>
                    
                </div>
            
                <div data-canvas="https://geniza.princeton.edu/documents/5668/iiif/textblock/3174/canvas/2/">
                    
                    
                    
                        <h3>verso</h3>
                    
                        <ol>
<li>
<p>ותדפע אליה אש מא פצל לי ענדך אן כאן אשתרית בה שי אדפעה אליה ואן כאן לם תשתרי שי אדפע אליה אל</p>
</li>
<li>
<p>דנא ואללה אללה יאמולאי תאכד עלי ידי אצחבנא לא יוגהו לצקליה דרהם לאנה ואללה אלעצים תחת אלצרר הו ומא יכתלט בה לאנך</p>
</li>
<li>
<p>תעלם אן מא יכפא ען אצחבנא שי ולא ידכרו אלצחיח אלא ויזידו עליה אמתאלה והדא כאן סבב טלב אלסלטאן אלעשר</p>
</li>
<li>
<p>לאן רפע אליה אן אהל אלבלד ישארכו אלגרבא ויגוזו רחאלאתהם באסמאהם אללה אללה יאמולאי וקד פרג אללה תע</p>
</li>
<li>
<p>אלנאס אלסנה אן שא אללה יסאפרו אלנאס ללמהדיה ויסתריחו מן הדא כלה דכרת אמר אלשיך אבי אלבשר</p>
</li>
<li>
<p>סלימאן בן שאול ומא עאמלך בה יאמולאי לא תלום אלא צאחבך לאנה פי וקת דפע אליה אלאעדאל קאל לה פיהא</p>
</li>
<li>
<p>אלאן תלת אלרבח לא גיר וכאנת בינהם מואקפה ומואעיד ואימארה וכאתבה בהא לאן אלרגל כמא תעלם מא</p>
</li>
<li>
<p>יכתב פוצל כתאבך אנת חרסך אללה תסאלה אן יחמל אליך תלת תמן אלאעדאל והדא שי לא יסוג פי טריק אלתגארה</p>
</li>
<li>
<p>אן יכון אנסאן דמע אליה שי ואוצאה אן לא ידפע לאחד שי ואנמא קאלו לה קול אן לפלאן פיהא תלת אלרבח פלא</p>
</li>
<li>
<p>תלומה וליס לך עליה לאימה אד עמל שי תוגבה אלתגארה ואלמכאחבאת וחסבך אן למא וצל כתאבך</p>
</li>
<li>
<p>ודרגה אקראר אלכהן באן אלתלת לך דונה מא אחתאג אלי תתביתה אלא פי אלוקת דפע לר יהודה מא</p>
</li>
<li>
<p>יכתץ בך ואלדי עמל פי אלעלאוה אכתר מן גמיל ודאך אנה כאן וקת אלסיף ואלנטע מא יגסר אחד</p>
</li>
<li>
<p>יקבץ רחלה וקף וקבץ אלעלאוה וגעלהא פי מכזן אלי אן אביעת קליל קליל והו יכצך באלסלאם וילומך</p>
</li>
<li>
<p>פי באב אלמרגאן כלטתה מע ר יהודה רו חיים וקד קבץ ר חיים מא יכתץ בה וחבסת ענדך סהם אלשיך</p>
</li>
<li>
<p>אבי אלבשר ואלסעה יאמולאי תפצל אנטר מא חצל פי סהמה אשתרי לה בה שי ואנפדה אליה או אדפעה</p>
</li>
<li>
<p>אלי אכי יתכלף לה בה ותכון פי דלך משכור וקד קאל אן לם ינפד אלי רחלי אן אנא נאכד מן רחלה שי בקימה</p>
</li>
<li>
<p>רחלי מן מצר ואנת תעלם אנה שיכנא ויעז עלינא כלנא ולא יקדר ר יהודה יכאסרה ולא גירה פתעמל</p>
</li>
<li>
<p>עלי אנפאד רחלה ותטייב נפסה במא קצא חואיגך ואלנאס מא יסתגניו ען אלנאס קד כאן פי וקת וצול</p>
</li>
<li>
<p>אלעלאוה מא יגסר יהודי יקף עלי אלסאחל ותפצל הו ומא קצר וקבצהא והדא מנה מראעה לך&nbsp; פלא יכון הו</p>
</li>
<li>
<p>גיר שאכר לך אעלמתך דלך ואלעלאוה פכאר אלדי דכרת לם תצל לאן קאל סידי אבו אלבשר סלמאן</p>
</li>
<li>
<p>בן שמעון בקית ברשיד כתאבך לא תכליני מנה בחאלך וסלאמתך וחאגאתך אבלג מראדך</p>
</li>
<li>
<p>קראת עליך אלסלאם ומולאי אלרב אפצל אסלאם ומן תשמלה ענאיתך אלסלאם וחסבי אללה ונעם אלוכיל</p>
</li>
<li>
<p>ואלמתאע אלדי יכץ אלשיך אבו אסחק ברהון הו מן תמן ג אעדאל כתאן וצלת לה פי אבן אלבעבאע</p>
</li>
<li>
<p>ואכר כתאבי הדא וצל אלי כתאב מוסי בן אבו אלחי יסאל אן יבקא מתאעה עלי חאלה וקד ⟦ ⟧ &nbsp;צאר אלסדס</p>
</li>
<li>
<p>אלדי כאן יכץ מוסי בן אבי אלחי לשיך אבו יעקב יוסף כן פרח נע אלקאבסי יקבצה סידי אבו אלסרור פרח</p>
</li>
<li>
<p>בן אסמעיל חרסה אללה אעלמתך דלך ופי הדא אלאסבוע אלדיאן ר מצליח ואלשיך אבו יוסף ואלשיך אבו</p>
</li>
<li>
<p>אלפצל בן כלף ואלשיך אבו אלבשר סלימאן בן שאול ור מטהר פי אלסגן להם אליום ג איאם עלי סבב אל</p>
</li>
<li>
<p>עשר ונחן נתלטף לעל אללה יאתי באלפרג פתדיע [ ] אצחבנא יכונו עלי חטר אללה אללה לא ת[גפל]</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>לסידי ומולאי נהראי בן נסים נע מן מימון בן כלפה ננ אלקפצי שאכרה</p>
</li>
<li>
<p>אטאל אללה בקאה [ו]אדאם עוה ותאידה מצר אן שא אללה עז וגל</p>
</li>
<li>
<p>תוגיה אברהים בן אלאסכנדראני</p>
</li>
</ol>
                    
                </div>
            
        </section>
    </body>
</html>
