
<html>
    <head>
        <title>Hebrew Translation of Letter: DK 230.1 (alt: 22)</title>
    </head>
    <body style="max-width: 860px; margin: auto">
        <h1>Hebrew Translation of Letter: DK 230.1 (alt: 22)</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section lang="he" dir="rtl">
            
                <div data-canvas="https://geniza.princeton.edu/documents/5668/iiif/textblock/3174/canvas/1/">
                    
                    
                    
                        <h3>recto</h3>
                    
                        <ol>
<li>אני כותב לך, אדוני ורבי, ייתן לך אלוהים אריכות ימים ויתמיד את שלומך ואת אושרך ויסלק ממך כל רע ברחמיו,</li>
<li>מפלרמו, בה' באלול, יחתום אותו אלוהים עליך ועלינו במיטב חותמו, שלומי טוב בגופי, אבל לבי מוטרד ממה</li>
<li>שהתרגש עלינו בזמן הזה הנאה; אבקש מאלוהים שיושיע. הגיעו מכתביך באוניות האדון אבו עבדאללה</li>
<li>בן אלבעבאע, מן החורף. אתה כותב ששלום לך, יתמידו לך אלוהים, ושמחתי בזאת. כתבת שהכריכה הגיעה בשלום,</li>
<li>הודיתי לאלוהים יתעלה. כתבת מה שנעשה בעניין בד הפשתים ומכירת האריגים וכי היריעה חסרה וכי מן המעיל הקטן חסר שליש,</li>
<li>אבל אקווה שממה שנשאר ב'קיסאריה' לא חסר היה דבר. הדבר ציער אותי מאוד, כי היה בזה הפסד מידי ודבר שלא</li>
<li>הגיע אלי. כתבת על שארית העורות; אקווה שהזדמן לך שוק אחרי כן, כי באו לבקשם, ולפי מה שנאמר</li>
<li>נמכרו בשני דינרים הזוג; אולי יתוקן ההפסד. אשר לבד הפשתים, אדוני, איני יכול לתאר לך את אשר קרה עמו כאן.</li>
<li>אין להשיגו כאן כלל. במיוחד ה'גיזי', הוא שווה ל' דינר בעד י' והוא בצמצום. כתבת שלא הצלחת לשווקו, ואילו אני איני חסר אלא סבלנות,</li>
<li>הלוואי שהיה נמכר בהפסד הכי גדול, עדיף היה מלמוכרו בהפסד קטן, (ורק) אחרי המתנה </li>
<li>של ג' שנים לקבל את תמורתו. אחר כך באו מכתביך השנה, ואתה כותב על עניין בד הפשתים, שאף הוא לא נמכר עד הרגע הזה</li>
<li>אצלך וכי העלית חלק ממנו לפסטאט, אבל לא יכולת למוכרו. אינני יודע אדוני מה העניין. אדוני אבו אלבשר</li>
<li>סלמאן בן שמעון כותב שמכר אותו בשני דינרים ורבע הרטל, וכי הוא מבוקש. ואולם הוא הודיע לי שאתה עסוק מאוד</li>
<li>בעניין בן עלאן ועיאש ואחרים. אתה הלוא יודע, אדוני, שאם מישהו מתעסק במשהו משיג אותו זולתו, והוא דבר נפוץ,</li>
<li>וחייב האדם, אם הציב לעצמו מטרה, שלא ירפה ממנה עד שישיג אותה. חי אלוהים הנורא, כאב לי הדבר</li>
<li>מאוד, כי לא עלה בידי. וחוץ מזה ידעתי על דבר ההפסד. אפילו קיבלתי על עצמי לעשות את החשבון, אמרת: אם אספיק ויספיק לי</li>
<li>הזמן אסדר לך את החשבון. אדוני, חשבון קטן, האם שנתיים אינן די זמן שיספיק לסיומו? לא הייתי חושב עליך דבר שכזה;</li>
<li>לא היה לי ספק שאתה תוציא לפועל את (הקניות) הדרושות לי, שאלמלא לא כן לא הייתי מטיל עליך דבר שתטרח בו, כי אתה אצלי מכובד מדי</li>
<li>בשביל דבר שכזה. אני יודע שאילו הטיל עליך אדם שאינך מכירו קנייה, היית דואג לה יותר מזאת; וידוע לי</li>
<li>שסיפוק צורכי הקנייה של הבריות הוא ממידותיך הטבעיות; אלא אומר אני: זה גורלי ומזלי, והלוא אין מקום להאשימך, כתבת:</li>
<li>'השנה נשלחו: משאוי פלפל וח' (משואי) פשתים; מן המכתבים של ר' אברהם תדע לאן הובילום'. (והנה) באו המכתבים של ר' אברהם לכל</li>
<li>אנשינו; הוא כותב במכתבו של כל אדם כל מה ששלח באוניות, ו'השתדל, שמא יאבדו המכתבים, על כן</li>
<li>יהיה המכתב האחר במקום כל המכתבים'. ואולם את הפרט הזה לא הוכיר כלל, ואיני מאמין עוד שיגיע אלי השנה</li>
<li>משהו, וקרה שבשבוע שעבר הגיע מכתב מר' אברהם לאדוני ורבי אבן יוסף, והוא כותב שהגיע אליו</li>
<li>ממך משאוי פלפל, ז' משואי פשתים, וכי שלח אותם באוניות והשבוע הגיעו לפלרמו. את משאוי הפלפל</li>
<li>ראו ב(אוניית) בן אסכנדר, אלוהים יכתבנו לשלום. בן זידאן הוביל ב' מהם לשוק ונמכר מהם אחד ללא שם</li>
<li>כי נשחת בד האריזה שלו (והיה כתוב) עליו: ליעקב ומימון; לא יותר. המחיר: ל"ב וסיכומו: ת"ס; השני נמכר במחיר כ''ז וסיכומו: ת"מ,</li>
<li>(כתוב) עליו: נהוראי בן נסים. מכרו הבריות אדוני במחיר מ' והסתכם המשאוי בת"ך, ואף ביותר מזה. אינני יודע מה טיבה של קנייה זו</li>
<li>המבורכת; בזמן הזה אינני יכול למכור דבר, כי אנשינו כאן בעיר נתבעו לשלם מעשר, וממש היום</li>
<li>הטילו מעשר על סחורת אחי, שהביא מספרד. אלוהים יתעלה יבטל את הגזרה, כי זה אסון נורא.</li>
<li>אנחנו נשתדל ואולי לא יצלח עניין זה על שונאי ישראל. אלוהים יתעלה יושיענו ברחמיו, ואת כל ישראל.</li>
<li>כאשר ייפתר עניין זה ברצון האל, נמכור את היתרה. אינני יודע לאיזה סוג שייך המשאוי הנותר ולא</li>
<li>אם נמכור את היתרה. אם יגיע הפלפל בשלום, בחסדי אלוהים, אוסיף את חלקך בו לתמורת הפשתים</li>
<li>ואקנה לך בזאת מה שיזמן אלוהים. עוד אודיעך, אדוני, שביקשתי את חסדי אלוהים יתעלה ושלחתי ב'קארב'</li>
<li>של הווזיר שתי כריכות עם אחי, חצי מזה של האדון אבו אסחק ברהון בן מוסא ז"ל ושל מוסא בן אבו</li>
<li>אלחי וחצי שלי ושל אחי; לאדון </li>
</ol>
                    
                        <h3>recto, right margin</h3>
                    
                        <p>(1–12) אבו אסחק מן החצי הנזכר שני שלישים, ושליש למוסא בן אבו אלחי, והגיעו מכתביהם בדבר משלוח הסחורה אליך. שתי הכריכות כולן לשותפות. עתה, אדוני, אם ייתן אלוהים יתעלה שלום, בחסדו, תעמוד בשעת מכירת האריגים ותשגיח עליהם יפה, כי הם אריגים שונים; </p>
<p>(13–26) יש יריעה השווה דינר ויש השווה שני דינרים. בשם אלוהים, אדוני, אבקש ממך כי תסייע לנער והוא יהיה לנגד עיניך, ותשגיח עמו .... (על) המכירה ומהכספים שייכנסו אצלך תקבל אתה, שומרך אלוהים, חצי, ויקבל הוא חצי. יש לי .... כריכת משי קטנה, וה' מחצלות תפילה וד' שטיחים; הם בשותפות ביני ובין אחי. </p>
<p> </p>
                    
                        <h3>recto, top margin</h3>
                    
                        <p>ועוד יש לי ב'קארב' של הווזיר גם כן ל"א יחידות עופרת, החצי לאדון אבו אלבשר סלימאן בן שאול ; יקבל את המגיע לו; והחצי בשותפות, גם כן ביני ובין אחי. אבקש ממך כי תעזור לו ותסייעו זה לזה מה שיהיה נחוץ. כמו כן תואיל לעשות לו את החשבון ולמסור לו אותו, ותמסור לו </p>
<p> </p>
                    
                </div>
            
                <div data-canvas="https://geniza.princeton.edu/documents/5668/iiif/textblock/3174/canvas/2/">
                    
                    
                    
                        <h3>verso</h3>
                    
                        <ol>
<li>את כל היתרה לזכותי שאצלך ; אם קנית בה משהו מסור זאת לו, ואם לא קנית כלום מסור לו </li>
<li>את הכספים. בשם אלוהים אדוני, דאג למנוע את אנשינו מלשלוח אף פרוטה לפלרמו כי הוא שם – חי אלוהים הנורא – בצרות, הוא ומה שקשור עמו, כי אתה</li>
<li>הלוא יודע ששום דבר אינו נסתר מאנשינו ואינם דוברים את האמת בלבד, אלא מוסיפים עליה כהנה וכהנה. וזאת הסיבה שבגללה דרש הסלטאן מעשר:</li>
<li>כי גונב לאזניו שאנשי העיר משתפים את הזרים ומעבירים את סחורותיהם על שמותיהם הם. בשם אלוהים, אדוני, אלוהים יתעלה הושיע</li>
<li>את הבריות השנה. ברצון האל, ייסעו הבריות למהדייה ויהיה להם מנוח מכל אלה. כתבת על עניין האדון אבו אלבשר</li>
<li>סלימאן בן שאול ואיך התנהג עמך. אדוני! עליך להאשים רק את שותפך ; כי כאשר הוא מסר לו את המשואים הוא אמר לו עליהם:</li>
<li>הפעם שליש הרווח, לא אחרת! והיו ביניהם הסכם והבטחות וייפוי כוח (?) וכתב לו על דברים אלה, כי האיש – כפי שידוע לך – אינו</li>
<li>כותב. אז הגיע מכתבך אתה, שומרך אלוהים, שבו ביקשת ממנו שישלח אליך שליש מתמורת המשואים. והלוא זה דבר שאין להתירו במנהגי המסחר,</li>
<li>שימסרו לאדם סכום כסף ויורו לו שאינו צריך למסור דבר לאיש זולתו, ואחר כך יאמרו לו שלפלוני יש כזה שליש הרווח !</li>
<li>על כן אל תאשים אותו, כי אין לך זכות להאשימו, מפני שעשה דבר המתחייב ממנהגי המסחר וההתכתבות. דייך שכאשר הגיע מכתבך</li>
<li>שהיה כרוך בו אישור של הכוהן שהשליש מגיע לך ולא לו, לא דרש שוב אישור נוסף, אלא מיד מסר לר' יהודה את החלק</li>
<li>המגיע לך. ומה שעשה עם ה'עלאוה' הלוא זה יותר מהוגן, כי היה זה זמן של מלחמה. אשר לעורות, כאשר איש לא העז</li>
<li>לקבל את סחורתו, הוא עמד וקיבל את ה'עלאוה' וסידר אותה במחסן ונמכרה לאט לאט. הוא דורש בשלומך, אבל מאשים אותך</li>
<li>בעניין הפנינים הקטנות, שותפותו עם ר' יהודה ור' חיים. ר' חיים כבר קיבל את חלקו בהן, ואילו אתה עיכבת אצלך את החלק של האדון</li>
<li>אבו אלבשר. עכשיו, אדוני, ראה נא כמה נכנס בחלקו וקנה לו בזה משהו ושלח לו, או מסור זאת</li>
<li>לאחי שיטפל בזאת למענו, ועל זאת יודו לך. הוא אמר: 'אם לא ישלח לי את סחורתי עלי לקחת חלק מסחורתו בסכום השווה</li>
<li>לסחורה שיש לי בפסטאט'. והלוא אתה יודע שהוא מנהיגנו ויקר לכולנו ואי אפשר שר' יהודה או מישהו אחר יגרום לו הפסד. סדר אפוא</li>
<li>שישלחו את סחורתו ואל יצטער על שהוציא לפועל את קניותיך, כי הלוא אין הבריות יכולים לוותר על הבריות. היה המצב בעת שבאה</li>
<li>ה'עלאוה', שלא היה יהודי מעז לעמוד על החוף, והוא עשה טובה, ככל יכולתו, וקיבל אותה ועשה זאת מתוך דאגה לך. על כן עליך להשיב</li>
<li>לו טובה. זאת לידיעתך. ה'עלאוה' שבה כלי החרס שכתבת עליה לא הגיעה, כי, לדברי אדוני אבו אלבשר סלמאן</li>
<li>בן שמעון, נשארה ברשיד. אל תמנע ממני את מכתבך, על מצבך ועל שלומך ועל צרכיך ואמלא את חפצך.</li>
<li>אני שולח לך דרישות שלום, ולאדוני הרב, מיטב דרישות השלום ולכל הנתונים לחסותך דרישות שלום; מסתפק אני באלוהים כי הוא הטוב שבשומרים.</li>
<li>האריגים שהם בחלקו של האדון אבו אסחק ברהון הם מן התמורה בעד ג' משואי פשתים שהגיעו בשבילו ב(אוניית) אבן אלבעבאע.</li>
<li>בסוף כתיבתי את המכתב הזה קיבלתי מכתב ממוסא בן אבו אלחי שבו הוא מבקש שהאריגים שלו יישארו במקומם. השישית</li>
<li>שהיתה חלקו של מוסא בן אבו אלחי עברה לאדון אבו יעקב יוסף בן פרח נ"ע אלקאבסי ויקבל אותה אדוני אבו אלסרור פרח</li>
<li>בן אסמעיל, אלוהים שומרו. זאת לידיעתך. השבוע נמצאים הדיין ר' מצליח והאדון אבו יוסף והאדון אבו</li>
<li>אלפצל בן כלף והאדון אבו אלבשר סלימאן בן שאול ור' מטהר בכלא, מזה ג' ימים, בגלל עניין</li>
<li>המעשר; אבל אנחנו משתדלים, אולי יביא אלוהים ישועה; על כן הודע נא ברבים: (אם יבואו?) אנשינו הם יסכנו עצמם; בשם אלוהים, אל תזניח. </li>
</ol>
                    
                        <h3>verso, address</h3>
                    
                        <p>לאדוני ורבי נהוראי בן נסים נ"ע, ייתן לו אלוהים אריכות ימים ויתמיד את גדולתו ואת עזרתו לו; ממימון בן כלפה נ"נ אלקפצי, המודה לו. לפסטאט, ברצון האל, יתגדל וישתבח. משלוח אברהים בן האלכסנדרוני. </p>
<p> </p>
                    
                </div>
            
        </section>
    </body>
</html>
