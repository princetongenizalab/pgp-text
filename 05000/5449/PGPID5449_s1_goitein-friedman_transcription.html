
<html>
    <head>
        <title>Transcription of Letter: Moss. IV,7</title>
    </head>
    <body style="max-width: 860px; margin: auto">
        <h1>Transcription of Letter: Moss. IV,7</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India traders of the middle ages : documents from the Cairo Geniza : India book</em></a> (Leiden and Boston: Brill, 2008), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-MOSSERI-IV-00007/canvas/1">
                    
                    
                    
                        <h3>II, 66</h3>
                    
                        <ol>
<li>דינ[...]</li>
<li>דיננא</li>
<li>עדן וסאעה וצולה אגצ[ב ...]</li>
<li>וקאל לה תסלם או תקתל אכת[ר אליהוד]</li>
<li>ובכא בכא שדיד ולם יגד וגה ללת[כלץ]</li>
<li>סוי אנה אסלם וכאן קבל וצולה אלי ע[ד]ן</li>
<li>קד בשע גמיע מן מעה פי אלגבאל אלסדיד</li>
<li>אלטביב וכל מן פי אלגבא[ל] ולם יבק סוי</li>
<li>יהוד עדן וכאן אסלאם אלשיך מצמון</li>
<li>יום אלארבעא מסתהל דו אלקעדה פלמא כאן</li>
<li>יום אלגמעה תאלת יום צרב אלגרס מעאשר אליהוד</li>
<li>כאפה מן יתאכר ען טלוע אלמנצר מן בכרה אלי</li>
<li>אלטהר קתל פלם יבקא אחד מן אליהוד דון אן טלע</li>
<li>אלי אלמנטר פ[א]מר באן כל מן תברא ען אלסלאם</li>
<li>יקתל [[פאב]] פאבשעו אלגמיע ותאבו דינין</li>
<li>ען אלאסלאם צרבת ארקאבהם ואמא נחן פלא</li>
<li>תסאל מא גרי עלי קלובנא מן אלאלם פכאן יום</li>
<li>מא שאהדנא קט אשד מנה ועמל אללה תעאלי</li>
<li>מענא אות וכלצנא לא בחיל ולא בקוה ו[לא...]</li>
<li>בל בפצלה ואחסאנה פאן ענד מא טלענא</li>
<li>מעהם אלמנטר אגתמעו אלגרבא וחדהם</li>
<li>ושאורו עליהם אלכליפה פאנטק אללה עלי לסאנה</li>
<li>באן קאל גריב לא יעארץ ואמר באן יזן כל</li>
<li>שכץ תלת גואל פוזנא דלך ותכלצ[נא]</li>
<li>נחן עלי אחסן קציה ללה אלשכר הדא גמלה</li>
<li>מא גרי ואן כנת ואללה אלעטים מא אקדר אעבר</li>
<li>ען בעץ מא גרי פאן ליס אלעיא כאלכבר</li>
<li>וקאסו אלתגאר מן אלאהאנה פי מא צח ען</li>
<li>אלגראמה ולטף אללה תעאלי לאנה [כ]אן אמר</li>
<li>באן יוכד מן כל מן יצל כמסה עשרה דינאר</li>
<li>אלמאיה ומן אלכרג מתל דלך פלטף אללה</li>
<li>באנה רגע אמר באן יבקא הדא אלכארם</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-MOSSERI-IV-00007/canvas/2">
                    
                    
                    
                        <h3>Verso:</h3>
                    
                        <ol>
<li>עלי חאלה לא יזאד עליה שי ואי מן וצל</li>
<li>בעד דלך יוכד מנה כמסה עשרה דינאר</li>
<li>אלמאיה מן כל שי ומן אלדהב ואלפצה ואלקמח</li>
<li>ואלדקיק וכל שי והדא רזק מן יצל אלסנה אלאתיה</li>
<li>ואמא אלאסעאר פאן אלפלפל אנבאע אלבהאר</li>
<li>מב ורגע בלג מה ואלקרפה אלבהאר מה</li>
<li>אלבקם מכתלף אלאמרי אלטיב אלבהאר יח</li>
<li>ואלוסט יו ואלטראף אלבהאר יו ואלטויל</li>
<li>אלבהאר יח אלניל אלהנדי אלקטעה ע דינאר</li>
<li>אלקרנפל מא מנה שי אלמקארב סה ואלג[יד]</li>
<li>סה אלעשרה אלמאמיראן מא מנה שי</li>
<li>אלאכאפור (!) אלגדיד ח אלמן אלאעואד מתוסטה</li>
<li>גאליה וכאן סער אלנחאס אלפגרה אול</li>
<li>עב ובלג פה ואלקציב ע בלג צ</li>
<li>ואלקזדיר ע [[ב]] ואלמרגאן באיע</li>
<li>ואלכחל אלשלודי אלבהאר יז ואלמגרבי</li>
<li>אלבהאר כה אלטיב אלשיבה אלבהאר כ</li>
<li>ואלזנגפר אלעשרה יח אלזיבק אלעשרה יז</li>
<li>ערפת מולאי דלך וקד אסתכרת אללה</li>
<li>וכרגת פי מרכב אבן סלמון אלדי</li>
<li>דכלת פיה ואללה יתולא אלסלאמה ברחמתה</li>
<li>ואכי אבו נצר יכרג צחבה א[..] ערפת</li>
<li>מולאי דלך בעד תקביל ידיהא</li>
<li>ורגליה</li>
<li>[תמ]ן אלכחל ואלשיבה וגמיע דלך יצלך</li>
<li>[פי]ה כתאב לשיך חסן וקד שרי לך מן</li>
<li>אלספינה דלך סיד ניל הנדי תמה של</li>
<li>דינאר ערפת מולאי דלך ושלום</li>
</ol>
                    
                </div>
            
        </section>
    </body>
</html>
