recto

אני כותב לך, אדוני ורבי הנכבד, ייתן לך אלוהים אריכות ימים ויחמיד את עזרתו לך ואת שלומך ואת חסדיו לך ויכה את אויביך,
מן הבית, בג' בניסן, יחתום אותו אלוהים עליך, אדוני, במיטב חותמו ויגיעך (עוד מועדים) כמו
המועד הזה הבא לקראתנו, ששים ושמחים; אחרי בוא מכתבך ביד ר' יהודה
התלמסאני, ושמחתי בזאת, כי זה זמן רב לא ראיתי ממך מכתב, אדוני. כתבת על
מה שעבר עליך ; השבח והתודה לאל שהיתה האחרית לשלום. עוד כתבת, אדוני, מה
שהתרחש בעניין אבו זכרי בן מנשה ומה שעשה עמנו, אלוהים יתעלה אל יביא עליו עונש קשה, כי
הוציאוני ממשלוח למשלוח וזלזלו בעניין, והעניין הולך ומתנפח עד לרגע זה, ומלאו
לי היום ג' ימים ממש שאני צם כל הזמן, בגלל הרמאות הזאת, ומפני ששהיתי עם אדם מטורף, ללא שכל וללא
יראת שמים. אשר לא גזלתי אז אשיב. ישתבח אלוהים .... ; ועכשיו, אדוני, אולי יהיו
העניינים כתקנם כדרוש, ואדע .... יהודה ודויד כי אבדו מן הסחורות(?)
תעודות המשלוח מפסטאט על התבלינים שהיו עמו ועל סל החרוזים; שמא תוכל לסדר לך שיקבל אותן
שנית, כי הן בדיואן. כי כאן העלו את השומה על החרוזים כאוות נפשם, כי הם (מסוג) 'עלטי'. 
עוד כתב ר' יהודה שהוציא עליהם ברשיד רבע דינר וחייבוהו בשכירות ובהוצאות, ואינני יודע מה
נשיג ממנו, ואינני יודע כמה ייקחו בעדם עמלה, ו'דאר מאנכ', והיציאה
והשכירות, יכרסמו מהם סכום ניכר. נסעתי לאלקלעה בעניין ה'ורק' שהשאיר לך אלג'נוני, 
ושאלתיו ואמרתי לו כפי שכתבת במכתבך: 'ג' דינרים ''מהדוי" '; תשלם לנו בבקשה דינר וחצי'.
אז אמר האיש: 'אמרתי לו רק דינר וחצי ''מהדוי", יהיה אפוא: שלושת רבעי דינר מן הטביעה הזאת'.
זאת לידיעתך, אדוני. עוד כתבת שאכתוב לר' אברהם; אבל אני, אדוני, לא אכתוב
על זאת כלום ואינני יודע למה אתה רוצה זאת. או שתכתוב לו אפוא אתה כל מה
שאתה רוצה, ואני אזרז אותו; או אם לא תכתוב לו אתה, מכתבים שעליהם יוכל להסתמך, לא 
אשלח לו אני כלום, כי הזמן הוא כפי שאתה יודע. מאת ר' ברהון בי"ר יוסף ז"ל הגיע
כתב הרשאה, ובו הוא מסמיך לתבוע את האדון אבו אלחסן, חותני, שממנו הוא תובע את נ' הדינרים שהורה
ר' ישועה לשלם לבן אחיו. הוא נמצא כאן במצב שיש בו קושי, כי היה
ערב לו בעדם כשנסע (לפסטאט ?), אבל לא השאיר מהם דבר. זאת לידיעתך אדוני. חי אלוהים !
איני רוצה לשלוח לו דבר לידו, ולא בשמי, אלא רק לידך ובשמך; שמא תטיל על
היהודי מאטראבלס ותתן לו מאצלך בידך, וימסור לו הוא ויהיה דבר זה יותר טוב בשבילך ובשבילי,
אבל ההחלטה בידך, אדוני, בעניין זה. אשר למה שכתבת בדבר החרוזים שנותרו אצל אבו 
אלכיר, אכתוב אני ואזרז אותו ואדרוש ממנו שלא יוציא אותם, יסתיר אותם, ויעשה מאמץ בעניינם,
וימכור אותם כפי שיעניק אלוהים; (זאת) אחרי שאקבל ממך מכתב כיוצא בזה; אבל אם לא אקבל
ממך מכתב, לא אכתוב לו דבר; רק מה שתצווה אתה, או לו או לי. זאת לידיעתך, אדוני.
והגיע מכתבך: 'מסור לר' יהודה את ספר העיבור'. אבל, חי אלוהים! קשה
עלי הדבר בימים אלה, כי הדבר יעלה בטרדה עצומה; הוא כבר זירז
אותי בעניין זה הרבה 

verso

ואיני יודע מה לומר לו. אני אעזוב את כל עיסוקי ואטרח להשאירו לו. אודיע לך, אדוני, שאותן
אבני תכלת שהשארתי לך לפני שנים הן מעוקלות, הן אינן אצלי אף לא אצלך: תסדר בבקשה 
ותעשה משהו בעניינן, או שתשלח אותן או שתיקח אותן. ועוד, אדוני: שלחתי לך בגדים, ולא 
כתבת לי אם הגיעו אליך ואני עדיין מודאג בגלל זה ; אבקש ממך שתודיעני זאת במכתבך. עוד
נודע לי שתאכי(?) הדמיאטי הוא בריא ושלם. כתבת לי במכתבך שהוא נשאר חייב
שני דינרים ורבע; אבקש ממך, הואילה להיפגש עמו. אני אומר: ברצון האל, אחרי הפלגת
האוניות אעלה לפסטאט, כי יש אצלי קצת פנינים, שמא אוציאן למכירה, כי כבר נמאסו
עלי, אלוהים יביא בהן טובה. אודיעך אדוני שר' נתן הבגדאדי
מודה לך מאוד ומכיר לך טובה; הוא אדם שיש בו טובה, וביקש ממני שאבקש ממך כי
תסתייע בו ותנהג בו על פי מנהגיך היפים; אלוהים יתעלה ייתן לך אריכות ימים וישמור
לך את בנך. דע, אדוני, שבעין בני, ייתן לו אלוהים חיים, נותר לובן, והוא
רואה רק מחצית הראייה, ואני מודאג בגללו, כפי שרק הבורא יודע; זו שארית ממחלת האבעבועות. היה מי
שהציע לנו אבץ הודי עם גבישי במבוק (?), אולי תוכל להשיג לנו קצת מזה,
אבקש ממך שתתעניין על זאת, אפילו רבע מת'קאל, כמה שתוכל להשיג, אנא עשה זאת, אדוני.
קבל נא את מיטב דרישות השלום, ולאדוני בנך מיטב דרישות השלום. נהוראי בני מנשק את ידך ומוסר לך
דרישות שלום, והאדון אבו אלחסן מוסר לך דרישות שלום, ור' עמרם מוסר לך דרישות שלום, וכל
מי שאצלנו מוסרים לך דרישות שלום. ושלום. 

verso, address
הדרת אדוני, החבר גדול הישיבה רכנו נהוראי בי"ר נסים ז"ל ; ייתן לו אלוהים אריכות ימים ויתמיד את עזרתו לו; המודה לו ואוהבו, נתן בן נהוראי נ"ע.