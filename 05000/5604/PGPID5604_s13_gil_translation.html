
<html>
    <head>
        <title>Hebrew Translation of Letter: Bodl. MS heb. c 28/40</title>
    </head>
    <body style="max-width: 860px; margin: auto">
        <h1>Hebrew Translation of Letter: Bodl. MS heb. c 28/40</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section lang="he" dir="rtl">
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-40/1.json">
                    
                    
                    
                        <h3>recto</h3>
                    
                        <ol>
<li>אני כותב לך, אדוני ורבי הנכבד, ייתן לך אלוהים אריכות ימים ויחמיד את עזרתו לך ואת שלומך ואת חסדיו לך ויכה את אויביך,</li>
<li>מן הבית, בג' בניסן, יחתום אותו אלוהים עליך, אדוני, במיטב חותמו ויגיעך (עוד מועדים) כמו</li>
<li>המועד הזה הבא לקראתנו, ששים ושמחים; אחרי בוא מכתבך ביד ר' יהודה</li>
<li>התלמסאני, ושמחתי בזאת, כי זה זמן רב לא ראיתי ממך מכתב, אדוני. כתבת על</li>
<li>מה שעבר עליך ; השבח והתודה לאל שהיתה האחרית לשלום. עוד כתבת, אדוני, מה</li>
<li>שהתרחש בעניין אבו זכרי בן מנשה ומה שעשה עמנו, אלוהים יתעלה אל יביא עליו עונש קשה, כי</li>
<li>הוציאוני ממשלוח למשלוח וזלזלו בעניין, והעניין הולך ומתנפח עד לרגע זה, ומלאו</li>
<li>לי היום ג' ימים ממש שאני צם כל הזמן, בגלל הרמאות הזאת, ומפני ששהיתי עם אדם מטורף, ללא שכל וללא</li>
<li>יראת שמים. אשר לא גזלתי אז אשיב. ישתבח אלוהים .... ; ועכשיו, אדוני, אולי יהיו</li>
<li>העניינים כתקנם כדרוש, ואדע .... יהודה ודויד כי אבדו מן הסחורות(?)</li>
<li>תעודות המשלוח מפסטאט על התבלינים שהיו עמו ועל סל החרוזים; שמא תוכל לסדר לך שיקבל אותן</li>
<li>שנית, כי הן בדיואן. כי כאן העלו את השומה על החרוזים כאוות נפשם, כי הם (מסוג) 'עלטי'. </li>
<li>עוד כתב ר' יהודה שהוציא עליהם ברשיד רבע דינר וחייבוהו בשכירות ובהוצאות, ואינני יודע מה</li>
<li>נשיג ממנו, ואינני יודע כמה ייקחו בעדם עמלה, ו'דאר מאנכ', והיציאה</li>
<li>והשכירות, יכרסמו מהם סכום ניכר. נסעתי לאלקלעה בעניין ה'ורק' שהשאיר לך אלג'נוני, </li>
<li>ושאלתיו ואמרתי לו כפי שכתבת במכתבך: 'ג' דינרים ''מהדוי" '; תשלם לנו בבקשה דינר וחצי'.</li>
<li>אז אמר האיש: 'אמרתי לו רק דינר וחצי ''מהדוי", יהיה אפוא: שלושת רבעי דינר מן הטביעה הזאת'.</li>
<li>זאת לידיעתך, אדוני. עוד כתבת שאכתוב לר' אברהם; אבל אני, אדוני, לא אכתוב</li>
<li>על זאת כלום ואינני יודע למה אתה רוצה זאת. או שתכתוב לו אפוא אתה כל מה</li>
<li>שאתה רוצה, ואני אזרז אותו; או אם לא תכתוב לו אתה, מכתבים שעליהם יוכל להסתמך, לא </li>
<li>אשלח לו אני כלום, כי הזמן הוא כפי שאתה יודע. מאת ר' ברהון בי"ר יוסף ז"ל הגיע</li>
<li>כתב הרשאה, ובו הוא מסמיך לתבוע את האדון אבו אלחסן, חותני, שממנו הוא תובע את נ' הדינרים שהורה</li>
<li>ר' ישועה לשלם לבן אחיו. הוא נמצא כאן במצב שיש בו קושי, כי היה</li>
<li>ערב לו בעדם כשנסע (לפסטאט ?), אבל לא השאיר מהם דבר. זאת לידיעתך אדוני. חי אלוהים !</li>
<li>איני רוצה לשלוח לו דבר לידו, ולא בשמי, אלא רק לידך ובשמך; שמא תטיל על</li>
<li>היהודי מאטראבלס ותתן לו מאצלך בידך, וימסור לו הוא ויהיה דבר זה יותר טוב בשבילך ובשבילי,</li>
<li>אבל ההחלטה בידך, אדוני, בעניין זה. אשר למה שכתבת בדבר החרוזים שנותרו אצל אבו </li>
<li>אלכיר, אכתוב אני ואזרז אותו ואדרוש ממנו שלא יוציא אותם, יסתיר אותם, ויעשה מאמץ בעניינם,</li>
<li>וימכור אותם כפי שיעניק אלוהים; (זאת) אחרי שאקבל ממך מכתב כיוצא בזה; אבל אם לא אקבל</li>
<li>ממך מכתב, לא אכתוב לו דבר; רק מה שתצווה אתה, או לו או לי. זאת לידיעתך, אדוני.</li>
<li>והגיע מכתבך: 'מסור לר' יהודה את ספר העיבור'. אבל, חי אלוהים! קשה</li>
<li>עלי הדבר בימים אלה, כי הדבר יעלה בטרדה עצומה; הוא כבר זירז</li>
<li>אותי בעניין זה הרבה </li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-40/2.json">
                    
                    
                    
                        <h3>verso</h3>
                    
                        <ol>
<li>ואיני יודע מה לומר לו. אני אעזוב את כל עיסוקי ואטרח להשאירו לו. אודיע לך, אדוני, שאותן</li>
<li>אבני תכלת שהשארתי לך לפני שנים הן מעוקלות, הן אינן אצלי אף לא אצלך: תסדר בבקשה </li>
<li>ותעשה משהו בעניינן, או שתשלח אותן או שתיקח אותן. ועוד, אדוני: שלחתי לך בגדים, ולא </li>
<li>כתבת לי אם הגיעו אליך ואני עדיין מודאג בגלל זה ; אבקש ממך שתודיעני זאת במכתבך. עוד</li>
<li>נודע לי שתאכי(?) הדמיאטי הוא בריא ושלם. כתבת לי במכתבך שהוא נשאר חייב</li>
<li>שני דינרים ורבע; אבקש ממך, הואילה להיפגש עמו. אני אומר: ברצון האל, אחרי הפלגת</li>
<li>האוניות אעלה לפסטאט, כי יש אצלי קצת פנינים, שמא אוציאן למכירה, כי כבר נמאסו</li>
<li>עלי, אלוהים יביא בהן טובה. אודיעך אדוני שר' נתן הבגדאדי</li>
<li>מודה לך מאוד ומכיר לך טובה; הוא אדם שיש בו טובה, וביקש ממני שאבקש ממך כי</li>
<li>תסתייע בו ותנהג בו על פי מנהגיך היפים; אלוהים יתעלה ייתן לך אריכות ימים וישמור</li>
<li>לך את בנך. דע, אדוני, שבעין בני, ייתן לו אלוהים חיים, נותר לובן, והוא</li>
<li>רואה רק מחצית הראייה, ואני מודאג בגללו, כפי שרק הבורא יודע; זו שארית ממחלת האבעבועות. היה מי</li>
<li>שהציע לנו אבץ הודי עם גבישי במבוק (?), אולי תוכל להשיג לנו קצת מזה,</li>
<li>אבקש ממך שתתעניין על זאת, אפילו רבע מת'קאל, כמה שתוכל להשיג, אנא עשה זאת, אדוני.</li>
<li>קבל נא את מיטב דרישות השלום, ולאדוני בנך מיטב דרישות השלום. נהוראי בני מנשק את ידך ומוסר לך</li>
<li>דרישות שלום, והאדון אבו אלחסן מוסר לך דרישות שלום, ור' עמרם מוסר לך דרישות שלום, וכל</li>
<li>מי שאצלנו מוסרים לך דרישות שלום. ושלום. </li>
</ol>
                    
                        <h3>verso, address</h3>
                    
                        <p>הדרת אדוני, החבר גדול הישיבה רכנו נהוראי בי"ר נסים ז"ל ; ייתן לו אלוהים אריכות ימים ויתמיד את עזרתו לו; המודה לו ואוהבו, נתן בן נהוראי נ"ע.</p>
                    
                </div>
            
        </section>
    </body>
</html>
