
<html>
    <head>
        <title>Transcription of Letter: Bodl. MS heb. c 28/40</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. c 28/40</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-40/1.json">
                    
                    
                    
                        <h3>Recto</h3>
                    
                        <ol>
<li><span lang="he">כתאבי אטאל אללה בקא מולאי אלשיך אלאג'ל ואדאם תאידה וסלאמתה ונעמאה וכבת אעדאה</span></li>
<li><span lang="he">מן אלמסתקר לג' כלת מן ניסן כתמה אללה עלי מולאי באחסן כאתמה ובלג'ה אמתאל</span></li>
<li><span lang="he">האדה אלמועד אלמקבל אלינא ששים ושמיחים בעד וצול כתאבך ביד ר' יהודה אל</span></li>
<li><span lang="he">תלמסאני פסררת בדלך לאן לי מודה טוילה לם ארא למולאי כתאב תם דכרת מא</span></li>
<li><span lang="he">קד גרא לך ללה אלחמד ולה אלשכר אלדי כאנת אלעאקבה ללסלאמה תם דכר מולאי מא</span></li>
<li><span lang="he">ג'רא פי אמר אבו זכרי בן מנשה ומא פעל מענא אללה תעאלי לא ימתלה לאן</span></li>
<li><span lang="he">כרג'וני מן נקלה אלי נקלה והונו עלי אלאמר ואלשי יזיד אלי האדה אלג'איה ומא</span></li>
<li><span lang="he">לי אליום אלי ג' איאם צאים מן אלג'בינה ווקועי מע רגל מגנון לא עקל ולא</span></li>
<li><span lang="he">דין אשר לא גזלתי אז אשיב יוחמד אללה [                ] ואלסעה יאמולאי לעל תכון</span></li>
<li><span lang="he">אמור מדקנה כמא יג'ב ואעלם מ[ולאי               ] יהודה ודוד אן צאעת מנהא</span></li>
<li><span lang="he">רקאע מצר באלסקט אלדי כאן מעה ובסלה אלכרז פלעל תקדר לה עלי אכדהא</span></li>
<li><span lang="he">מעאדה והי פי אלדיואן וזאדו הנא יקאומו אלכרז כיף ירידו לאנה גלט'י</span></li>
<li><span lang="he">תם דכר ר' יהודה אן וזן עליהא ברשיד רבאעי ולזמה כרא ומונה מא אדרי מא</span></li>
<li><span lang="he">יתחצל מנה ומא אדרי מא יאכדו עליהא פי אלעמאלה ודאר מאנך ואלכרוג' ואל</span></li>
<li><span lang="he">כרא ילחאס מן דלך שין כתיר וקד מצית ללקלעה פי מא תרכה לך אלורק אלגגוני</span></li>
<li><span lang="he">וסאלתה וקלת לה כמא דכרת פי כתאבך ג' דנ'א' מהדויה לעל תדפע לגא די'נ' נצף</span></li>
<li><span lang="he">פקאל אלרג'ל מא קלת לה גיר די'נ' ונצף מהדוי יכון נצף ורב'ע' די'נ' מן האדא אלנקד</span></li>
<li><span lang="he">אעלמת מולאי דלך תם דכרת אן נכתב לר' אברהם ואנא יאמולאי מא אכתב</span></li>
<li><span lang="he">לה פי דלך שי ולא אערף מראדך אש הו אמא אנת תכתב לה בגמיע מא</span></li>
<li><span lang="he">תרידה ואנא נאכד עליה ואן לם תכתב לה אנת כתבך אלדי יעול עליהא מא</span></li>
<li><span lang="he">אנפד אנא לה שי לאן אלזמאן כמא תעלם וקד וצלת מן ענד ר' ברהון ביר' יוסף ז'ל</span></li>
<li><span lang="he">וכאלה אן וכלהא עלי אלשיך אבי אלחסן צהרי יטלבה באלנ' די'נ' אלדי אוצא בהא</span></li>
<li><span lang="he">ר' ישועה אלי בן אכיה והו פי דאלך תחת אמר אן פיה צעובה לאן הו כאן</span></li>
<li><span lang="he">צמנהא ענה וקת טלועה ולם יתרך מנהא שי אעלמת מולאי דאלך פמא ואללה</span></li>
<li><span lang="he">אריד אנפד לה שי בידה ולא באסמי אלי בידך ובאסמך ולו כנת כלפת</span></li>
<li><span lang="he">אליהודי אלאטראבלסי בהא מן ענדך בידך יסלמהא לה לכאן אחסן לך ולי</span></li>
<li><span lang="he">ולמולאי עלו אלראי פי דאלך ואמא מא דכרתה ען אלכרז אלבאקי ענד אבי אל</span></li>
<li><span lang="he">כ'יר אכתב אנא אכד עליה ואקול לה יכרגה יוארי עליה ויגתהד פיה</span></li>
<li><span lang="he">ויביעה באלקצם ואלרזק בעד אן יצל אלי כתאבך במתל דלך ואן לם יצל אלי</span></li>
<li><span lang="he">כתאבך מא אכתב לה שי אלי מא תרסמה אמא לה או לי אעלמת מולאי דאלך</span></li>
<li><span lang="he">וקד וצל כתאבך אן תדפע לר' יהודה כתאב אלעיבור ואנא ואללה יצעב</span></li>
<li><span lang="he">עלי דאלך פי האדה אלאיאם לאנה יחתאג אלי תעב אן עצים וקד אלח</span></li>
<li><span lang="he">עלי פיה כתיר</span></li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-40/2.json">
                    
                    
                    
                        <h3>Verso</h3>
                    
                        <ol>
<li><span lang="he">ומא אדרי מא נקול לה ואני נכלי כל שגל ונתעב לעל נתרכה לה ואעלם מולאי אן האדי</span></li>
<li><span lang="he">אלאזורד אלדי אבקיתה לה אליום סנין מעקול לא הו ענדי ולא הו ענדך פלעל תדבר</span></li>
<li><span lang="he">פיה מא תעמלה אמא אן תוג'הה ואמא אן תאכדה תם יאמולאי אנפ&lt;ד&gt;ת לך כסא מא</span></li>
<li><span lang="he">דכרת לי אן כאן וצל אליך ובקי קלבי מן דאלך משגול אחב תעלמני דאלך פי כתאבך תם</span></li>
<li><span lang="he">בלגני אן תאכי אלדמיאטי פי כל עאפיה ודכרת לי פי כתאבך אן אלדי בקי ענדה</span></li>
<li><span lang="he">דינרין ורבע אחב לעל תנג'מע עלי מתפצלא ואנא נקול אן שא אללה בעד [[ד]] אקלאע</span></li>
<li><span lang="he">אלמראכב אטלע למצר לאן ענדי קליל מרגאן לעל געארץ פיה לאן קד וקף פי</span></li>
<li><span lang="he">וג'הי אללה ילזם למא פיה אלכירה ואעלם מולאי אן ר' נתן אלבג'דאדי הו מן אל</span></li>
<li><span lang="he">שאכרין כתיר ומן אלמערופין ביך והו רג'ל ביה כ'יר וקד סאלני סואלך אן</span></li>
<li><span lang="he">תשד מנה ותג'ריה עלי עואידך אלג'מילה מעה אללה תעאלי יטול עמרך ויחבס</span></li>
<li><span lang="he">עליך ולדך ואעלם מולאי אן בקי פי עין ולדי אחיאה אללה ביאץ והו עלי נצף</span></li>
<li><span lang="he">אלנאצ'ר ועלי קלבי ואללה מנה מא יעלם אלבארי והו באקי אלג'דרי וקד</span></li>
<li><span lang="he">וצפו לנא תותיה הנדיה טבאשיריה לעל תקדר לנא מנהא עלי שי</span></li>
<li><span lang="he">אחב תסאל לי ענהא לעל רבע מת&lt;ק&gt;אל כם יכון תמה פעל מולאי מתפצלא</span></li>
<li><span lang="he">תכץ אפצל אלסלם ומולאי ולדך אפצל אלסלם ונהראי ולדי יקבל ידה ויכצה</span></li>
<li><span lang="he">באלסלאם ואלשיך אבו אלחסן יכצה באלסלאם ור' עמרם יכצה באלסלאם וכל</span></li>
<li><span lang="he">מן ענדנא יכצוה באלסלאם ושלום</span></li>
</ol>
                    
                        <h3>Bottom Margin</h3>
                    
                        <ol>
<li><span lang="he">חצרה מולאי החבר גדול הישיבה &nbsp; &nbsp; &nbsp; &nbsp; &nbsp; &nbsp; &nbsp; &nbsp; שאכרה ומחבה נתן בן נהראי נ'ע'</span></li>
<li><span lang="he">רבנו נהראי ביר' נסים זל</span></li>
<li><span lang="he">אטאל אללה בקאה ואדאם תאיידה</span></li>
</ol>
                    
                </div>
            
        </section>
    </body>
</html>
