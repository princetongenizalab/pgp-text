
<html>
    <head>
        <title>Transcription of Letter: T-S 24.64</title>
    </head>
    <body style="max-width: 860px; margin: auto">
        <h1>Transcription of Letter: T-S 24.64</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India Traders of the Middle Ages: Documents from the Cairo Geniza</em></a> (Leiden and Boston: Brill, 2008), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00024-00064/canvas/1">
                    
                    
                    
                        <h3>Recto</h3>
                    
                        <ol>
<li>בשמֹ רחמֹ</li>
<li>וצל כתאב חצרה אלשיך אלאגל [אטאל אללה בקאה]</li>
<li>ואדאם עזה ועלאה ורפעתה וסנאה וע[לוה וארתקאה]</li>
<li>ולא עטל מן גמיע אל̇כיראת סאחתה ופנאה [וחרס]</li>
<li>עליה צאלח מא אולאה וכבת חסדתה ודמר עדאה (!)</li>
<li>אתצלת באלכיראת אסבאבה ופרחת באלנצר אליה קבל</li>
<li>אלוקוף עליה וקראתה מסרורא ותאמלתה גדלא מחבורא</li>
<li>וסכנת מנה אלי עלם סלאמתה וצלאח חאלתה פחמדת</li>
<li>אללה עלי דלך כתירא וסאלתה אלמזיד לה מן כל כיר</li>
<li>ברחמתה ולם ידכר מולאי שי מן אלשוק אלא וענד</li>
<li>עבדה אצעאף מא דכרה ופוק מא בינה וסטרה</li>
<li>סהל אללה קרב אלאגתמאע בה עלי אסר אלאחואל</li>
<li>ברחמתה אן שא אללה ואנתהי עבדה אלי מא שרחה</li>
<li>מולאי מן אנפאד אלחדיד אלמחדת אלדי פי מרכב</li>
<li>אלנאכדא בן אבי אלכתאיב וקד וצל דלך ותסלמת מנה</li>
<li>בהארין ותלת כמא דכר מולאי ווצל אלנאכדא</li>
<li>יוסף מן דהבתן במרכב אבן אלמקדם ותסלמת מנה</li>
<li>טסתין ואבריקין וטסתי שמע וקבצת מן מולאי</li>
<li>אלשיך אלאגל מצמון לֹ רטל היל מן אלצרה אלתי</li>
<li>לחצרתך וסלמת עשורהא כמא רסמת ואלאגֹטיה</li>
<li>אלדי תבקת ינעם מולאי באנפאדהא ואמא אלפופל אלדי</li>
<li>דכרה סיידי פלם יצל עבדה שי לאנה דכר אנפד בה צחבה</li>
<li>גוהר גלאם צאפר ולם יצל פי הדה אלסנה ואלדי ארסלה</li>
<li>מולאי מן פנדרינה במרכב פתן סומי עלי ידי אלשיך</li>
<li>אבו אלחסן בן געפר פקד וצל אלמרכב אלצגיר וקבצת</li>
<li>מנה בִהִ//אר// ואחד פלפל ורבע ותמן והאכדי כאן בנסכתך</li>
<li>אלי מולאי אלשיך אלאגל מצמון ובהאר חדיד אמלס ואמא</li>
<li>אלמרכב אלכביר פוצל אלי ברברא וצאיק בה רבאנה חתי</li>
<li>אנדך בה באב אלמנדב ואנכסר עלי באב אלמנדב</li>
<li>פאמא אלפלפל פמצא גמיעה מא גמע אללה מנה שִיִ</li>
<li>ואמא אלחדיד פאכדו בחארין מן עדן ושרטו להם</li>
<li>שרט באן יגוצו עלי אלחדיד ויכרגוה וקד אכרגו</li>
<li>מן אלחדיד תקדיר אלנצף זאיד נאקץ וכתבת כתאבי</li>
<li>הדא והם יכלצוה מן אלפרצה גמיעה אלי דאר אלשיך אלאגל</li>
<li>מולאי מצמון בן אלחסן פהמהא תחצל מנה אכרגו גמיע</li>
<li>מא נאבה מן גֹוץ וכרא ואלבאקי יקתסמוה באלחצה יאכד</li>
<li>כלן חצתה ובאללה לקד עז עלי אלדי מצא לחצרתך אלא אן</li>
<li>קֹבֹהֹ יעגל עליך ועלינא באלכלף ואמא אלחואיג אלדי סאל</li>
<li>מולאי שראהא פסאל שרא טאגן חגר וגלפתה ובעד</li>
<li>גלפתה אנכסר פרגעת שרית לה טאגן חדיד בנצאפי</li>
<li>והִו אחמד עאקבה מן אלחגר ושרית לה בנצאפי</li>
<li>זגאג אקדאח וכיסאן וארטאל עדד אלאקדאח סֹחֹ</li>
<li>קדח ויֹ כיסאן והֹ ארטאל ואלסלה בקיראט תמאם</li>
<li>אלנצאפי והֹ קנאני כצר בשתותהא ביֹאֹ קיראט צח</li>
<li>אלגמלה דינאר ויֹאֹ קיראט ואמא אלברִאם אלסגר פמא</li>
<li>קדרת עלי שי מפרד אלא דסות ואמא אלבר פקד עבא</li>
<li>לה מולאי אלשיך אלאגל מצמון דלך וקד וגה עבדה אלי (!) מן</li>
<li>קבלה הֹ אמנא חריר מליח לאני ראית מולאי אלשיך אלאגל</li>
<li>מצמון קד אנפד לבן עדלאן ולגירה ודכרו ענה אנה</li>
<li>מביוע פי מליבאר פקלת אכיר ממא אנפד דהב</li>
<li>אנפד בה עוץ לעל ידכל בה שי פתנעם ותביע לעבדך</li>
<li>דלך במא קסם אללה תעאלי ורזק ותשתרי לעבדך מא</li>
<li>קסם אללה תעאלי ותנפדה פי אי מרכב כאןִ ומולִאִיִ בִרִ[י]</li>
<li>מן גמיע אלאכטאר פי אלבר ואלבחר ואן כאן באלמשתר[א]</li>
<li>פופל והיל פאנעם ואשתרי במא אתפק ומא יחתאג</li>
<li>מולאי אלי וציה פהו מוצע אלכפאיה וקד עבדה יתקל</li>
<li>עליה פי כל סנה אלא אן מולאי יאכד עלי עבדה באל[עדר]</li>
<li>כמא גרת עואידה קדים וחדית וכדלך אעלם מולא[י]</li>
<li>אני כנת וגהת עאם אלאול אלי אלרבאן מסעוד אלחבשי</li>
<li>לֹ מתקאלא מצריה ישתרי בהא מא קסם אללה תעאלי פלמא</li>
<li>וצלך טרא עליה אלדי טרא דכר לי אלרגל אנה כאן</li>
<li>אשתרא לי בהאריִן פלפל כאנו צחבתה ותבקא לי יֹזֹ</li>
<li>מתקאלא ורבע והי מודועה ענד מולאי אלשיך אלאגל</li>
<li>אבו אלחסן עלי בן געפר וקד מצית אנא ואלרבאן</li>
<li>מסעוד ובכתיאר גלאם עלי בן געפר אלי אלשיך</li>
<li>אלאגל עלי בן מחמד אלנילי ותכלם אליה בדלך ואכדת</li>
<li>כֹט אלנילי אלי עלי בן געפר בדלך ואנא אסאל מן</li>
<li>תפצלך אן ואגהתה כצצתה עני אלסלאם ואעלמתה</li>
<li>ישִתרי לי בדלך מא קסם אללה תעאלי וינפדה לי פי אי</li>
<li>מרכב כאן והו ברי מן גמיע אלאכטאר פי אלבחר</li>
<li>ואלבר דניא ואכרה ומא אחתאג אתוצאך באלחדית</li>
<li>אליה ותן לחכם ראשית דבר יכץ סיידי עזיז נפסה</li>
<li>באפצל אלסלאם ותכץ עני מולאי אלפרע אלנגיב ומן</li>
<li>תכנפה ענאיתך ובמא באפצֹל אלסלאם אלגזיל ושלום</li>
</ol>
                    
                        <h3>Recto, margin</h3>
                    
                        <ol>
<li>וקד אנפד עבדה</li>
<li>במא לא כטר לה ולא</li>
<li>קימה והו קנינה סכר</li>
<li>ונט//ע// חבשי מליח</li>
<li>ועלי אלנטע מכתוב</li>
<li>יגו מן ברא ומן</li>
<li>דאכל במואצע עדה</li>
<li>פתמן בקבץ דלך ובבסט</li>
<li>אלעדר בחסב עאוידה</li>
<li>אלקדימה ואלחדיתה</li>
<li>ועלי מולאי אפצל אלסלאם</li>
<li>ואזכי אלתחיה ואלאלמאם</li>
<li>ושלום</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00024-00064/canvas/2">
                    
                    
                    
                        <h3>Verso</h3>
                    
                        <ol>
<li>כדלך אעלם מולאי אן אלסלה אלזגאג ואלהֹ אלקנאני</li>
<li>צחבת אלנאכדא אחמד {מחמד} נאכדה מרכב אלפדיאר ועליהם</li>
<li>אלגמיע מנהם מכתוב יגו כֹ באלעבראני ואלנטע</li>
<li>ואלקנינה אלסכר צחבה אלשיך אבו אלחסן אלמחלי ואל</li>
<li>חריר צחבה אלשיך אבו עלי בן טייב פיקבץ מולאי</li>
<li>גמיע דלך והו פי מרכב אלפדיאר כתב אללה סלא[מתה]</li>
<li>אללה תעאלי יגמע עליך ועלינא ברחמיו וחסדיו וש[לום]</li>
</ol>
                    
                        <h3>Verso, address</h3>
                    
                        <p>&nbsp;</p>
<ol>
<li>חצרה אלשיך אלאגל מולאי אבו אסחאק</li>
<li>אברהם בר כֹגֹקֹרֹ פרחיה הסופר</li>
<li>בר יגו חרס אללה נעמתה</li>
<li>עבדה אלמשתאק</li>
<li>אליה כלף בר</li>
<li>יצחק זכֹלתֹ</li>
</ol>
                    
                        <h3>Verso, return address</h3>
                    
                        <ol>
<li>עבדה אלמשתאק</li>
<li>אליה כלף בר</li>
<li>יצחק זכֹלתֹ</li>
</ol>
                    
                </div>
            
        </section>
    </body>
</html>
