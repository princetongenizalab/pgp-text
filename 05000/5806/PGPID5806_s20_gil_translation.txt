recto

אני כותב לך, אדוני ורבי, ייתן לך אלוהים אריכות ימים ויתמיד את שלומך ואת אושרך,
מסיציליה, בא' באלול, שלומי טוב ואני בריא, תודה לאל על זאת. אשר למה שרצונך
לדעת אדוני: נודע לי אשתקד שהגיע ה'קארב' של מפרג' לספאקץ; יצאתי אפוא
לקבל ממנו את השייך לי ולאדוני אבו אברהם; הגעתי אפוא לספאקץ, אבל לא אפשר לי
הפקיד לקבל את הדברים, ושהיתי שם כל הזמן במשך כל החורף, ובבוא א' בבכאנס
הפליג עם ה'קארב' לסיציליה, לא יכולתי להיפרד ממנו, אלא באתי עמו, עם מקצת
הסחורה ואת השאר הותרנו. לפני כן נודע לי שאדוני אבו זכרי בן קיומה לקח על עצמו
למכור את הסוכר ואת הפנינים ; כתבתי לו אפוא, חי אלוהים הגדול, מספאקץ לפני
נסיעתי, שישלח לי את יתרת התמורה של הפנינים ואת החשבון וביקשתי ממנו שיקנה שתי יריעות אריג
'סוסי' כאשר ציווית; וכתבתי אל אדוני אבו סהל מנשה שיזרז אותו, וכתבתי
אליו מסיציליה ולחצתי עליו, אבל חי אלוהים הנורא – לא ראיתי ממנו מכתב
ולא הוראות, חוץ ממכתב שהגיע מאדוני אבו סהל, ובו הוא כותב שדיבר עמו, ואמר
שנשארה יתרה מהפנינים שלא נמכרה; והצטערתי, חי אלוהים, עד מאוד, על השהיית
ענייניך : חי אלוהים, אני מתבייש ממך מאוד, אבל עכשיו, אדוני, אני מתנצל בשנה זו;
שמא תואיל ותטיל על אדוני אבו יצחק ברהון לקבל את אשר לך, אמסור אותם לו
והוא ישלחם אליך, כי אני עומד לנסוע לאפריקה, והוא בעל יכולת רבה משלי בענייני
משלוחים. קיבלתי מאבי מכתב ייפוי כוח נגד אדוני אבו סהל מנשה
בן דאוד, על שמך, ומכתב מאבי בשבילך, ומכתב מאדוני אבו סעיד. הם מבקשים ממך
לתווך בזאת, ושלחתים אליך יחד עם מכתבי זה; עוד כתב אבי
במכתבו שהוא שלח כיס (ובו) ענבר, אבל לא כתב עם מי שלחו; אני אחקור בדבר ואם יגיע 
אשלחנו אליך כפי שהורה. זאת לידיעתך ; מיטב דרישות השלום לך, ודרישות שלום לכל הנתונים להשגחתך. 

verso
לאדוני ורבי אבו יחיא, ייתן לו אלוהים אריכות ימים ויתמיד את גדולתו, נהוראי בן נסים נ"נ, אלוהים שומרו ועוזרו; ממבורך כן ישראל בן ג'נוני. המשלוח על ידי אברהים בן האלכסנדרוני. 