
<html>
    <head>
        <title>Transcription of Letter: T-S 18J5.5</title>
    </head>
    <body style="max-width: 860px; margin: auto">
        <h1>Transcription of Letter: T-S 18J5.5</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00018-J-00005-00005/canvas/1">
                    
                    
                    
                        <h3>II, 46</h3>
                    
                        <ol>
<li>[ ]רש[ ] ותאבי</li>
<li>[...] ען אדא אלשהאדה פאלבארי תעאלי חא[ס]בהם</li>
<li>וקד קאל אלכתאב לא אמונה בגוים ואמא אכבארנא</li>
<li>ומא טרא עלינא בעד ספרכם פהו שי יטול שרחה</li>
<li>ולו אגרית עשרה ורקאת חתי אצף בה בעץ מא טרא</li>
<li>עלינא לא יכפי דאלך גיר אני אכתצר במא אכתבה</li>
<li>וגמיע אצחאבנא אלמסאפרין יערפוכם במא כאן</li>
<li>ומא סמעו ורא[ו אנ]מא כנא נקאסי אלעדו שהרי</li>
<li>זמאן הם פי אלבחר ונחן פי אלבר ולם יבקא פי אלבלד</li>
<li>כביר ולא צגיר אלא פי אלחצון ותחת אלחצון אלא ביות</li>
<li>פארגה ומקאסאה עדו ינצרנא וננצרה והם לא יגסרו</li>
<li>יכרגו אלינא ואהל אלבלד //מא// מעהם גהאז ידכלו אליהם בה</li>
<li>אלא כלן יכאף מן צאחבה ואגתמע פי אלבלד תקדיר</li>
<li>אלפי רגל ולו כאן קבל מעהם פי אלבלד תק רגל למא</li>
<li>הרבו אלנאס מן ביותהם אלא וצלו ואלעדו פי אלמכלא</li>
<li>ואלנאס קד הרבו מן ביותהם חתי צפר אללה בהם</li>
<li>ונזע אלבחר והם פי צירה מע אלצבאח ואקתתלוהם</li>
<li>ואהל אלבלד וקתל מע דיארהם גמאעה והזת רוסהם</li>
<li>ונהב מא כאן [[להם]] קד נזל להם בצירה לאנהם</li>
<li>כאנו קד מלכו צי[ר]ה ונזלו בהא קאטנין ליל ונהאר</li>
<li>חתי טרא עליהם [א]ל[די] טרא וצארו פי אלבחר ואלנאס</li>
<li>פי אלבר //חתי// וצלא מרכבי ראמשת וכרגו להם ירידו</li>
<li>יאכדוהם וכאן אלריח טייב פתשתתו פי אלבחר</li>
<li>ימין ויסאר ודכלא אלמרכבין באלסלאמה ודכל</li>
<li>אליהם אלעסכר ולם עאד יבקא להם חילה לא פי אלמכלא</li>
<li>ולא פי אלבלד פרגעו ראחו כלף אלגבל אלי אן טאב</li>
<li>להם אלריח וסאפרו ושרח כברהם יטול ולם ימצו אלא</li>
<li>מנכסרין מקתולין כאסרין פאללה תעאלי יזיד יכפינא</li>
<li>שרהם ולא יזיד יורינא וגוההם ואלדי תריד עלמה אן</li>
<li>קד חמלתני אלדאלה עלי תפצלך וחסן עצביתך</li>
<li>ומרוותך באנפאד שי מן אלתפאריק והו צרה פלפל</li>
<li>אלוזן שג רטל וצרה הלילג הנדי אלוזן שג רטל וצרה</li>
<li>פאגרה חבשי אלוזן ש רטל וצרה לאך אלוזן ש רטל</li>
<li>וצרה לטיפה זרנבא אלוזן צ רטל וצרה אמלג אלוזן</li>
<li>ס רטל וצרה סליכה אלוזן סתין רטל אלגמיע נקי</li>
<li>ואלמסול מן תפצלה חסן עצביתה וקיאמה באלמעהוד</li>
<li>מן תפצלה ביע רחלך במא קסם אללה תעאלי ורזק</li>
<li>וישתרי לעבדה תוב טלי רפיע גאיה אנהא מא יכון</li>
<li>וה אתואב טלי וסט גיאד לא יכון מקארב ושקתין</li>
<li>מכאד מן עמל בן אלעאצר ואלבאקי יכון בה שרב</li>
<li>מן מלאה אלי ערצי אלי סבאעי יכון וסט אלמתאע</li>
<li>לא מן אלרפיע במרה ולא מן אלדון במרה ואיצא ישתרי</li>
<li>לעבדה ו צחון מנקושה עמל מצר [[כ]] תכון מתוסטה</li>
<li>לא כבאר מרה ולא צגאר במרה ועשרין זבדיה</li>
<li>וארבעין סכרגה אלכל מנקוש ויכון נקשהם ואלואנהם</li>
<li>מכתלפה ומן אלכאחן ואלשרבאת מא סהל ויעבי דאלך</li>
<li>בקפצין גיידין קויין ואלתיאב תעביהם שדה ואחדה</li>
<li>פאן תסהל אנפאד אלגמיע פי הדה אלסנה פהרי מוטב</li>
<li>ואן תעסר חמל אלכל פאיש מא תסהל אנפד לי דאלך</li>
<li>ויצלני כתאבה מצמנא עלם אלסאר מן אכבארה</li>
<li>וסאנח מהמאתה ואוטארה מעמא יכון לחצרתה</li>
<li>מן חאגה או כדמה שרפני בדאלך וקד צדר ברסם</li>
<li>מולאי מכארם מן קרנפל ינעם מולאי בקבול דאלך</li>
<li>וקד כתבת אלי מולאי אלשיך אבו סעיד אלדמיאטי יחסן</li>
<li>עונך פי אלביע ואלשרא חצרתה אלמחרוסה מכצוצה</li>
<li>באפצל אלסלאם ותכץ עני מולאי מכארם אלסלאם</li>
<li>ותכץ עני חצרה סיידנא אלרייס אלאגל ירום הודו</li>
<li>ויגדל כבודו אפצל אלסלאם ותכץ עני חצרה מולאי</li>
<li>אלשר עילי בן אלדמיאטי ומולאי אלשיך אבו סעיד</li>
<li>אכוה אלסלאם ותכץ עני מולאי אלנזר סופר סיידנא</li>
<li>וגמיע סאדתי אלדיאנין ואלחזאנין ואלפראנסה וגמיע</li>
<li>אצחאבנא אלעטארין ואצדקאנא ומן סאל ענא באפצל</li>
<li>אלסלאם אלגזיל ומולאי אלשיך אלאגל אבו אסחאק בן מעטי</li>
<li>ומולאי אלשיך אלאגל יוסף רפיקה ומולאי אלשיך</li>
<li>ברכאת אלמקדסי מכצוצין אפצל אלסלאם אלגזיל</li>
<li>ושלומך אדוני יגדל לעד ולא ידל ושלום</li>
<li>ומולאי ואלדי יכצך אפצל אלסלאם וממאליכך</li>
<li>אולאדי יקבלו ידך ויכצו חצרתך אפצל</li>
<li>אלסלאם אלגזיל ושלום</li>
</ol>
                    
                </div>
            
        </section>
    </body>
</html>
