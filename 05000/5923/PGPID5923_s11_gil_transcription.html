
<html>
    <head>
        <title>Transcription of Letter: T-S 18J4.13</title>
    </head>
    <body style="max-width: 860px; margin: auto">
        <h1>Transcription of Letter: T-S 18J4.13</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00018-J-00004-00013/canvas/1">
                    
                    
                    
                        <h3>Recto</h3>
                    
                        <ol>
<li>בשמ' רחמ' אלממלוך אלמשתאק ישי</li>
<li>תקדמת כתבה אלי כרמה אלמג'לס אלסאמי</li>
<li>אלאגלי אלעאלמי אלפאצ'לי אלסיידי אלמכדומי</li>
<li>הוא כבו' גדו' קדו' נשיאנו נסיכנו מלכנו שלמה</li>
<li>הנשיא הגדול נשיא גליות כל ישראל נמשול</li>
<li>יצף לה מא ענדה מן אלאשואק אליה ואלי</li>
<li>אלסאדה אלאגלא נשיאי ישראל ירום הודם</li>
<li>גמע אללה אלשמל בהם עלי אלאיתאר</li>
<li>ואלאכתיאר ויערפה אנה עלי גמלה</li>
<li>&nbsp;אלסלאמה ואלעאפיה ומא לה שגל קלב</li>
<li>&nbsp;סוא בעד אלמואלי וכאן אנהי גמלה</li>
<li>&nbsp;אחואלה צחבה אלשיך כלף אלארבלי והו</li>
<li>&nbsp;תאג'ר ולא שך פי וצולהא וערף פיה [אן]</li>
<li>&nbsp;תופא אלשיך אבו אלפתח אלא[&nbsp; &nbsp; &nbsp; &nbsp; &nbsp; ]</li>
<li>&nbsp;פי תרכתה ג'זו מן כתאב אלכאמל פי אלי[&nbsp; &nbsp; &nbsp; &nbsp; &nbsp; &nbsp; &nbsp; ]</li>
<li>&nbsp;והו כראריס וראמו ג'מאעה ושהדוה פעלם</li>
<li>&nbsp;אלממלוך אנה לנשיאנו יאשיהו יו הו</li>
<li>&nbsp;ואוקף ביעה ואלמולי אלנפיס אלכהן</li>
<li>&nbsp;סגן הכהנים אראד ישתריה לולד ואלאן</li>
<li>&nbsp;אמרה מוקוף אלי חין יצל מרסומה לאן</li>
<li>&nbsp;אבי אלפתח מאת ען גיר וציה מנעם</li>
<li>&nbsp;באלגואב ואלחצ'רה אלסאמיה באג'ל</li>
<li>&nbsp;סלאם ואלסאדה אלנשיאים באלסלאם</li>
<li>&nbsp;ינעם יוצל עדב אלסלאם אלי אל</li>
</ol>
<p>&nbsp;</p>
                    
                        <h3>Recto, right margin</h3>
                    
                        <ol>
<li>אלמולי אלרייס&nbsp;</li>
<li>ר' דויד הנגיד הגדול&nbsp;</li>
<li>יר הו ראלי גמלה&nbsp;</li>
<li>אלסאדה ואנא עד&nbsp;</li>
<li>כתבה וחאמלהא&nbsp;</li>
<li>רסולה ואקף&nbsp;</li>
<li>אד כאן משיה&nbsp;</li>
<li>אללה סלאמה</li>
<li>ושלום</li>
<li>כ' שבט</li>
<li>&nbsp;אתקסה</li>
<li>&nbsp;מן אלסלם&nbsp;</li>
<li>&nbsp;&nbsp;ולם יעתבר</li>
</ol>
<p>&nbsp;</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00018-J-00004-00013/canvas/2">
                    
                    
                    
                        <h3>Verso</h3>
                    
                        <ol>
<li>אלי מחרוסה מצר אלי יד נשיאנו נסיכנו</li>
<li>שלמה נשיא הגולה נמשול אמונה</li>
</ol>
<p>&nbsp;</p>
                    
                </div>
            
        </section>
    </body>
</html>
