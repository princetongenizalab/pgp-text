
<html>
    <head>
        <title>Transcription of Letter: ENA NS I.86</title>
    </head>
    <body style="max-width: 860px; margin: auto">
        <h1>Transcription of Letter: ENA NS I.86</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" >
            
                <div data-canvas="https://figgy.princeton.edu/concern/scanned_resources/4063e757-d049-46ac-9643-6f1a79ca39e8/manifest/canvas/dee94db9-e131-4600-9659-fa3f5d439619">
                    
                    
                    
                        <h3>recto</h3>
                    
                        <ol>
<li>
<p>כתאבי יאכי וסידי אלעזיז עלי אטאל אללה בקאך ואדאם סלאמתך וסעאדתך וצרף אלאסוא ענך ברחמתה</p>
</li>
<li>
<p>ען סלאמה ונעמה ושוק אליך לח בקין מן [מרח]ש[ו]ן וקד תפצל אללה ווצלו אולאד אלגוהרי פי הדה אל</p>
</li>
<li>
<p>יומין ווקפת עלי כתאבך ופרגת עני פיה כתיר אסל אללה יתם שבאבך וישהדני [ענ]ך [מא נרי]ד</p>
</li>
<li>
<p>ונשתהי ודכרת כרוג אבו יחיי לבוציר אסל אללה ילהמה ללכירה ובקי קלבי מתעלק פי גרי אלאמור</p>
</li>
<li>
<p>פי אלזית מע [סידנא] אלעזיז אני נעלם אנך מא תבקי ממכן וקד תקדמת כתבי אליך פי אלמראכב</p>
</li>
<li>
<p>וסאלתך פי דלך וליס נחתאג נאכד עליך פי מעונתה פי באב אלזית וגירה ופי מא יבקא אל[ &nbsp; &nbsp; ]</p>
</li>
<li>
<p>שגל כל מוצע ענד צפרה ואלניאבה ענה וכדלך דכרת וצול אלק זכרה אלדי ביננא ובין</p>
</li>
<li>
<p>סידי כאלך ארגו אנך פעלת פיהא חסב אלמראד ואלשהוה וליס נחתאג נאכד עליך פי</p>
</li>
<li>
<p>מראעאת מא יכצני מנה ואלתאכד עלי אבו יחיי פי מא ישתרי ביה ודכרת אן נכאתב</p>
</li>
<li>
<p>מולאי אלשיך אבו נצר פי מראעאתך והדה בעץ מא יגב לך עלי ואנא נכתב אליה</p>
</li>
<li>
<p>מע אלפיוג בפוק מראדך ובגמיע מא תחב מנה וכתבת עלי סרעה וכתבי תצל</p>
</li>
<li>
<p>אליך מע אלפיוג משרחה וקד וצל סידי אבו סעיד כאלך מן מדה עלי טריק אלבר ואפצל</p>
</li>
<li>
<p>אללה ווצל אלמרכב אלדי נזל מנה והו עלי גאיה מן מחבתך וישכרך כתיר ויחסבך מקאם</p>
</li>
<li>
<p>ולד ופי נפסה מנך מא נסל אללה אן יבלגך אליה ויבלגנא אליה ונודין בעץ מא לואלדך ימצא רחמים</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>עלינא מן אלחקוק</p>
</li>
<li>
<p>ומולאי אלשיך סירך</p>
</li>
<li>
<p>בכיר פי כל עאפיה דאעי מתעלק</p>
</li>
<li>
<p>אלנפס אליך אסל אללה ינפעך</p>
</li>
<li>
<p>בדעאה והו יחת דכולך</p>
</li>
<li>
<p>ר[&nbsp; &nbsp; &nbsp; &nbsp; ] עלי חואיגך ומא</p>
</li>
<li>
<p>יקנעה חתי ישאהדהא</p>
</li>
<li>
<p>פי אכתר אלאוקאת אול</p>
</li>
<li>
<p>[אל]לה יסתר עלינא [כלנא]</p>
</li>
<li>
<p>בחיאת[ה] אלסלם עלי</p>
</li>
<li>
<p>אכי וסידי ואכי נ[סי]ם</p>
</li>
<li>
<p>יכצך באפצל אלסלם</p>
</li>
<li>
<p>ועקב שלום</p>
</li>
</ol>
                    
                </div>
            
                <div data-canvas="https://figgy.princeton.edu/concern/scanned_resources/4063e757-d049-46ac-9643-6f1a79ca39e8/manifest/canvas/a5c8f3f3-bcd4-4a65-8cce-10fec450540b">
                    
                    
                    
                        <h3>verso</h3>
                    
                        <ol>
<li>
<p>ואנא מחבך נסים בן יצחק אכצך יאסידי אפצל אלסלאם וקד תקדמת כתבי אליך מע אל</p>
</li>
<li>
<p>פיוג משרחה ווקפת אלאן עלי כתאבך מע אלפיג אבן אלגוהרי ווקפת מנה עלי מא פ[י]</p>
</li>
<li>
<p>חסן חאלך וסלאמתך וחמדת אללה תעאלי לדאלך וכתבת הדה אלצטרין מן אלמהדיה</p>
</li>
<li>
<p>ראש חדש כסלו כתמה אללה עליך ועלינא באימן כאתמה ואנא מא אפרט פי אלוקוף</p>
</li>
<li>
<p>מע כאלך פי גמיע חואיגך ושלום</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>עיאש בן צדקה ננ&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;ברהון] בן אסחק ננ</p>
</li>
</ol>
                    
                        <h3>verso - other</h3>
                    
                        <ol>
<li>
<p>תוגיה אברהים בן אלאסכנדראני</p>
</li>
</ol>
                    
                </div>
            
        </section>
    </body>
</html>
