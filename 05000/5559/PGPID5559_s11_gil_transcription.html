
<html>
    <head>
        <title>Transcription of Letter: AIU VII.E.130</title>
    </head>
    <body style="max-width: 860px; margin: auto">
        <h1>Transcription of Letter: AIU VII.E.130</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/5559/iiif/textblock/385/canvas/1/">
                    
                    
                    
                        <h3>recto</h3>
                    
                        <ol>
<li><span lang="he">כתאבי אליך יאשיכי ורייסי וגלילי וכבירי אטאל אללה בקאך ואדאם נעמאך ותאידך ורעאך ומן תופיקה </span></li>
<li><span lang="he">לא אכלאך ען סלאמה וללה אלחמד עלי ד'אלך תקדמת מני אליך עדה כותב ארגו וצולהא אליך ורקופך </span></li>
<li><span lang="he">עלי גמיע[ה]א וקד ערפתך אן אב[ן יחז]קאל(?) דפע אלמבלג וקד סאהל אללה פי אלמבלג אלכבירא אקרחתהא וקד</span></li>
<li><span lang="he">כרגת סאלימה ולהא אלאן מן חין אקרחתהא ז' איאם ערפתך ד'אלך וצל כתאבך ואנת תלומני פי </span></li>
<li><span lang="he">באב אלא/ו\גרה ואלדי וצל אליך אראד אן ישגל קלבך פלא אחסן אללה גזאה לאנה דלך אלמחאל ומא נערף </span></li>
<li><span lang="he">כיף עמל ענדך כלאמה לאנך תעלם מני אני לא נכאלף מא אמרתני בה ונמתתל מא תקולה וקד כרגת </span></li>
<li><span lang="he">ונעלם אן פי קלבך מן האד'א אלכתאן תקל אן עצ'ים ותשתהי אלכלאץ מן האד'א אלבלד ואפרט פמא </span></li>
<li><span lang="he">אנא אנסאך ובאללה יאשיכי לו קדרת אן ננפץ' אלגמיע פי שהר אן ואחד למא אבקית לאני נריד </span></li>
<li><span lang="he">אן נחמל ען קלבך ואמא מא דכרתה פי באב שבל ואצחאבה פמא דכלת ענדי ולא נפצ'ת לי שיי</span></li>
<li><span lang="he">לאן לא בה אכון ענדהם גמלה והם אוגרא קדים(?) וקד כרגת פי האדי אלגמעה אלא צ'יעתהם להם כתאן</span></li>
<li><span lang="he">ינפצ'ה וינטבע ענדך אנת יחצל ענדי אגיר ונכרגה נעאמלה באלקביח וגמיע מן הו ענדי פי עמל </span></li>
<li><span lang="he">נעאמלה בפוק אלגמיל ונדאריה כולה לתמשית אלאגיר ואללה יסאהלהא אן שא אללה בקדרתה </span></li>
<li><span lang="he">ואלשיך אבו הארון אידה אללה יצל אליך יערפך אחואל האדא אלרגל אלדי וצל אליך אלמחאל פלא אחסן</span></li>
<li><span lang="he">אללה גזאה וקד וצל אלינא אבו סעיד כלוף בן זכרי אלאשקר וקד וקף עלי חאל אלמדן ומא אנא עליה </span></li>
<li><span lang="he">כתאבה יצל אליך ואלשיך אבו הרון יערפך גמיע מא אנא עליה לכאנך משאהד ואסל מן אללה </span></li>
<li><span lang="he">תעאלא אלמעונה עלי גמיע אלאחואל במנה וקד ערפתך אן לם יבקא מעי ס[וא       ] דינ' וכונת [</span></li>
<li><span lang="he">כל פיג ולם יתפק לי אלסאיר וקד משאת אלטריק אליהא פי האדה אליומין [ו]ב[עו]ן אללה נעמל עלי [</span></li>
<li><span lang="he">אליהא ואלדנאניר אכרגתהא לם יבקא מעי סוא ו' דנאניר רבאעיא לא גיר ואנא נחתאג אלא אלדרא' </span></li>
<li><span lang="he">ודנאניר ורבאעיא תעמל עלי תוגיה  </span></li>
<li><span lang="he">מא ראיתה </span></li>
</ol>
                    
                        <h3>recto, right margin</h3>
                    
                        <ol>
<li><span lang="he">רואג לאן אלאגיר מא נקדר עליה אלא אן יאכד' קבל לעל אללה יסאהל </span></li>
</ol>
                    
                </div>
            
                <div data-canvas="https://geniza.princeton.edu/documents/5559/iiif/textblock/385/canvas/2/">
                    
                    
                    
                        <h3>verso</h3>
                    
                        <ol>
<li><span lang="he">אמרנא מן הונא ואלכלאץ מן האדא אלבלד גנימא פמא נעלם [                                  ] אלשיך אבו אלפצ'ל </span></li>
<li><span lang="he">האד'א אלכטא פי דכולה פי האד'א אלאמר אלצעב אללה יעין באל[כלא]ץ אן שא אללה כנייתך פטייב </span></li>
<li><span lang="he">נפסך פמא נברח אן שא אללה מן האדא אלבלד ויבקא לך חמל כתאן ולא שיי אן ישגל קלבך בה ואנא אל </span></li>
<li><span lang="he">יום פי זיאדא מע אלאוגרא יזדאדה כל יום וקד וצלת אלכתא[         ]ל אלעאמלך [    ] וקלת לה אן כתב אלי כאנת </span></li>
<li><span lang="he">וצל אלל' דינאר ל[        ] ולם יבקא עליה שי פקאל לם יצל [    ] ואלשיך אבו הארון </span></li>
<li><span lang="he">סלמה אללה ואבו אלפצ'ל חכים עאמלוני בגמיל ואועדוני באנהם ינפצ'ה לי פי מרקהם ק' רזמה כתאן </span></li>
<li><span lang="he">וזאיד והם עלי פראג שגלהם עלי מא ד'כרה קריב וארגו [                 ] אן שא אללה ולעל אללה יסאהל אל </span></li>
<li><span lang="he">אמור ולא נחתאג אליהם וקד אועדה בכל גמיל אחסן אללה גזאהם [ולא] יבקאו ממכן אול ואכר ערפתך דאלך </span></li>
<li><span lang="he">לתקף עליה ואנא אסל מולאי אלשיך אן ינפץ' לי רטלין ענאב וקד חסב [         ] ורטל אגאס ורטל תמר הנדי </span></li>
<li><span lang="he">לאן אלדי כאן מעי פרג וקליל רמאן אן כאן רכיץ בסלא גייד וקד פרג אלבגדאדי אלברסים ואלמנאגל ואל </span></li>
<li><span lang="he">מת[      ]ת ביע אלהדב וקד אזדאד פי תמן אלגמיע אלדרה' אתנין סאלתה אן יבקי אלכל ענדי מא פעל ותוגה </span></li>
<li><span lang="he">לי אל[ס]פלין אלד'י כתבת אליך לאני מחתאג אליהא ערפתך ד'אלך לתקף עליה קראת עליך אפצ'ל אלסלאם וסידי  </span></li>
<li><span lang="he">אבו אלפצ'ל אלסלאם וחסבי אללה והו תקתי </span></li>
</ol>
                    
                        <h3>verso, top margin</h3>
                    
                        <ol>
<li><span lang="he">ואוצלת אלא כלוף [                   ] מעה קנטארין ונצף</span></li>
</ol>
                    
                        <h3>verso, bottom margin</h3>
                    
                        <ol>
<li><span lang="he">לשיכי ורייסי וגלילי אבו אלפרג יוסף בן יעקב            מן מוסי בן אסחק בן חסדא נ''נ [ואדה] ומחבה </span></li>
<li><span lang="he">בן עוכל נ''נ אדאם אללה סלאמתה וסעאדתה וציאנתה</span></li>
</ol>
                    
                </div>
            
        </section>
    </body>
</html>
