
<html>
    <head>
        <title>Transcription of Legal document: Bodl. MS heb. d 66/64–65</title>
    </head>
    <body style="max-width: 860px; margin: auto">
        <h1>Transcription of Legal document: Bodl. MS heb. d 66/64–65</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India traders of the middle ages : documents from the Cairo Geniza : India book</em></a> (Leiden and Boston: Brill, 2008), vol. 1.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-64/1.json">
                    
                    
                    
                        <h3>Bodl MS heb. d 66/64 64 Recto</h3>
                    
                        <ol>
<li>
<p>בתרין בשבה דהוא תמניה יומי בירח אייר שנת את''ט לשטרו[ת]</p>
</li>
<li>
<p>חצר אלי בית דין מ' יקותיאל הנזכר כלף הדה אלורקה וטאלב מ' יוסף</p>
</li>
<li>
<p>אלמדכור מעה איצא פי באטנהא בעדל ⟦אשנ⟧ מיעה יאבסה וזנה</p>
</li>
<li>
<p>ש' ופ' מנא ואי מוצע באעה וכיף חאלה פסאל מ' יוסף דנן ען דלך</p>
</li>
<li>
<p>פקאל בעת מן אלמיעה אלמדכורה פי דהלך תמנין מנא [ב]ארבעין</p>
</li>
<li>
<p>נקד דהלך יכון תמנהא עשרה דנא' מצריה ואלבאקי [קד] חמלתה</p>
</li>
<li>
<p>צחבתי אלי אלהנד כרג מנה מכוס ואעשאר ומון ואנבאע אלבאקי</p>
</li>
<li>
<p>במאיה ועשרין דרהמא נקד נהר וארה יכון תמנהא באלתקריב</p>
</li>
<li>
<p>תמניה דנא' מצריה פקאל מ' יקותיאל אסאלה הל חמלהא בחאלהא</p>
</li>
<li>
<p>אם שראהא עלי כיסה או חמל פיהא שי פקאל חמלת פיהא מרגאן</p>
</li>
<li>
<p>לי מן דהלך אלי אלהנד //נחו קנטאר\\ ולם אלזמהא מוונה אלי אלהנד וחמלתהא אלי נהר&nbsp;</p>
</li>
<li>
<p>וארה ולמא וצלת אלי הנאך אכרגת אלמרגאן מנהא ולזמהא הנאך</p>
</li>
<li>
<p>אלמכוס ואלאעשאר לאן אלמרגאן מא עליה הנאך שי ומא חדת פיהא</p>
</li>
<li>
<p>שי אלי וצולי וביעהא וצח פיהא בעד אלאגתהאד אלמאיה ועשרון</p>
</li>
<li>
<p>דרהמא אלמקדם דכרהא פקאל מ' יקותיאל כנת דפעת לה עשרון</p>
</li>
<li>
<p>דינ' מצריה גיאד לתכון מוונה אסאלה ענהא פי מא כרגת פסאל</p>
</li>
<li>
<p>מ' יוסף ען דלך וען תפציל אלעשרין דינ' פקאל מנהא דינאר ואחד</p>
</li>
<li>
<p>ונצף אלכרי מן ההנא אלי קוץ פקאל לה מ' יקותיאל הדא אלדינאר ונצף</p>
</li>
<li>
<p>ען כם לזמני כמא תקול פקאל ען קטעה מיעה וען קטעה אשנה</p>
</li>
<li>
<p>ובאקי אלחואיג מן אלנחאס ואלבז ⟦ומר⟧ ואלאפתימון והדא אלכרי קבצה</p>
</li>
<li>
<p>פתאן ולזם פי אכמים תמן דינ' ופי קוץ תמן דינ' ולמא וצלת אלי</p>
</li>
<li>
<p>קוץ אשתרית כיש ותעביה לחמל אלגמאל //וסלבי\\ תקדיר נצף דינ'</p>
</li>
<li>
<p>וארסאן ווזאן תמן דינ' ואכריה גמלין מן קוץ אלי עידאב בכמסה</p>
</li>
<li>
<p>דנא' חאמל תמאן מאיה ליתי זאיד נאקץ ווצלת אלי עידאב</p>
</li>
<li>
<p>דפעת פי מן סרק אלצרה אלבז רבע דינ' ואלחמאל קיראטין וודית</p>
</li>
<li>
<p>פי עידאב עלי אלגמלין כמסה דנא ותלת וחמאלין קיראטין</p>
</li>
</ol>
<p>&nbsp;</p>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-65/1.json">
                    
                    
                    
                        <h3>Bodl. MS heb. d 66/65 65 Recto</h3>
                    
                        <ol>
<li>
<p>וודית עליהא פי עידאב רבע דינ' למן אעאדהא עדלין כמא כאנת</p>
</li>
<li>
<p>ופי תמן חצר רבע דינ' וחמאלין וצאחב מרכב תמן דינ' אלי אן</p>
</li>
<li>
<p>צארו אלמרכב ואכרית עלי אלעדלין בסתה דנא' ורבע </p>
</li>
<li>
<p>מן עידאב אלי דהלך ולזמני פי דהלך עלי אלקטעתין</p>
</li>
<li>
<p>מכס סתה דנא' בעד מא ברטלת דינאר ואתנין ואכרית </p>
</li>
<li>
<p>עלי ⟦אל⟧קטעה //אלאשנה\\ מן דהלך אלי עדן בדינאר וסאלה איצא ען אלמרגאן</p>
</li>
<li>
<p>אלדי כאן אצחבה איאה פקאל נעם קבצתה וסרת בה אלי נהר </p>
</li>
<li>
<p>וארה ועארצת בה אלי כרז כמסה ותסעין אלף חבה וחמלתה </p>
</li>
<li>
<p>פי אעדאל לאך וכאנת גמלתהא תסעה אעדאל ועטב מנהא</p>
</li>
<li>
<p>תמניה וסלם מנהם עדל ואחד פיה צרה ואחדה והי</p>
</li>
<li>
<p>באקיה ענדי וסאלה איצא ען אלסבעין דינ' אלדי באע לה בהא</p>
</li>
<li>
<p>אלבז וגירה בדהלך אי שי אשתרי⟦ת⟧ בהא פקאל מא אשתרית</p>
</li>
<li>
<p>לה בהא שי בל חמלתהא עינא אלי עדן אלי ענד חסן בן בנדאר </p>
</li>
<li>
<p>//מע מאל לי\\ וסאלתה אן יסלף לי עלי כמסין בהאר פלפל ⟦//מנהא\\ למ יקותיאל⟧ מנהא </p>
</li>
<li>
<p>ט''ו בהאר ברסם אלשיך אבי יעקוב דנן געלתהא אנא לה //באלצמיר\\ אנני</p>
</li>
<li>
<p>לם אקדר אעזל מנהא שי באסם אלשיך אבו יעקוב פיחדת </p>
</li>
<li>
<p>אמר פיהלך אלכל פסאלה איצא ען אלאשנה ואלפצה ואלאפתימון</p>
</li>
<li>
<p>ואלמחמודה פקאל גמיע הדה אלאשיא חמלתהא אלי עדן באסמי</p>
</li>
<li>
<p>ואנזלתהא ענד אלוכיל חסן בן בנדאר באסמי איצא וקלת לה ביעהא </p>
</li>
<li>
<p>עלי ⟦חדה⟧ //מפרדה\\ פאנהא ללשיך אבי יעקוב דנן ואמא אלנחאס פבעת מנה</p>
</li>
<li>
<p>מא לם יצלח לגהאז אלהנד ואשתרית עוצה וארסלתה ⟦לה⟧ אלי דיאר</p>
</li>
<li>
<p>אלפלפל ליבאע וישתרא בתמנה פלפל עלי ידי חסן בן בנדאר ומא</p>
</li>
<li>
<p>אחק הל געלתה באסם אלשיך אבי יעקוב או באסמי פקאל אלשיך </p>
</li>
<li>
<p>אבי יעקוב דנן למ' יוסף דנן ען ראי מן פעלת הדה אלאשיא אלמקדם דכרהא </p>
</li>
</ol>
<p> </p>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-65/2.json">
                    
                    
                    
                        <h3>Bodl. MS heb. d 66/65 65 Verso</h3>
                    
                        <ol>
<li>
<p>מן אלתוגיה ותרך אלבעץ פי עדן וגיר דלך ואנא לם אמרך בשי </p>
</li>
<li>
<p>מן הדא פקאל אנת קלת לי חין דפעת דלך אלי אלמאל מאלך אפעל </p>
</li>
<li>
<p>פיה ⟦מא תרי⟧ כמא תפעל פי מאלך פלדלך פעלת הדה אלאשיא</p>
</li>
<li>
<p>ואלדי אעטיתה לאבן בנדאר כאן דלך ען ראיך וען אמרך </p>
</li>
<li>
<p>לישתרי לך בה פלפל ומה דהוה קדמנא כתבנא וחתמנא</p>
</li>
<li>
<p>דליהוי לזכו ולראיה הלל ביר' עלי ז''ל </p>
</li>
<li>
<p>אברהם ברבי שמעיה החבר נבתויא נין שמעיהו גאון נ''ע </p>
</li>
<li>
<p>נתנאל ברבי יפת נ''ע </p>
</li>
</ol>
<p> </p>
                    
                </div>
            
        </section>
    </body>
</html>
