
<html>
    <head>
        <title>Transcription of Legal document: Bodl. MS heb. d 66/64–65</title>
    </head>
    <body style="max-width: 860px; margin: auto">
        <h1>Transcription of Legal document: Bodl. MS heb. d 66/64–65</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-64/1.json">
                    
                    
                    
                        <h3>I, 6</h3>
                    
                        <ol>
<li>בתרין בשבה דהוא תמניה יומי בירח אייר שנת אתט לשטרו[ת]</li>
<li>חצר אלי בית דין מ יקותיאל הנזכר כלף הדה אלורקה וטאלב מ יוסף</li>
<li>אלמדכור מעה איצא פי באטנהא בעדל [[אשנ]] מיעה יאבסה וזנה</li>
<li>ש ופ מנא ואי מוצע באעה וכיף חאלה פסאל מ יוסף דנן ען דלך</li>
<li>פקאל בעת מן אלמיעה אלמדכורה פי דהלך תמנין מנא [ב]ארבעין</li>
<li>נקד דהלך יכון תמנהא עשרה דנא' מצריה ואלבאקי [קד] חמלתה</li>
<li>צחבתי אלי אלהנד כרג מנה מכוס ואעשאר ומון ואנבאע אלבאקי</li>
<li>במאיה ועשרין דרהמא נקד נהר וארה יכון תמנהא באלתקריב</li>
<li>תמניה דנא מצריה פקאל מ יקותיאל אסאלה הל חמלהא בחאלהא</li>
<li>אם שראהא עלי כיסה או חמל פיהא שי פקאל חמלת פיהא מרגאן</li>
<li>לי מן דהלך אלי אלהנד //נחו קנטאר// ולם אלזמהא מוונה אלי אלהנד וחמלתהא אלי נהר</li>
<li>וארה ולמא וצלת אלי הנאך אכרגת אלמרגאן מנהא ולזמהא הנאך</li>
<li>אלמכוס ואלאעשאר לאן אלמרגאן מא עליה הנאך שי ומא חדת פיהא</li>
<li>שי אלי וצולי וביעהא וצח פיהא בעד אלאגתהאד אלמאיה ועשרון</li>
<li>דרהמא אלמקדם דכרהא פקאל מ יקותיאל כנת דפעת לה עשרון</li>
<li>דינ מצריה גיאד לתכון מוונה אסאלה ענהא פי מא כרגת פסאל</li>
<li>מ יוסף ען דלך וען תפציל אלעשרין דינ פקאל מנהא דינאר ואחד</li>
<li>ונצף אלכרי מן ההנא אלי קוץ פקאל לה מ יקותיאל הדא אלדינאר ונצף</li>
<li>ען כם לזמני כמא תקול פקאל ען קטעה מיעה וען קטעה אשנה</li>
<li>ובאקי אלחואיג מן אלנחאס ואלבז [[ומר]] ואלאפתימון והדא אלכרי קבצה</li>
<li>פתאן ולזם פי אכמים תמן דינ ופי קוץ תמן דינ ולמא וצלת אלי</li>
<li>קוץ אשתרית כיש ותעביה לחמל אלגמאל //וסלבי// תקדיר נצף דינ</li>
<li>וארסאן ווזאן תמן דינ ואכריה גמלין מן קוץ אלי עידאב בכמסה</li>
<li>דנא חאמל תמאן מאיה ליתי זאיד נאקץ ווצלת אלי עידאב</li>
<li>דפעת פי מן סרק אלצרה אלבז רבע דינ ואלחמאל קיראטין וודית</li>
<li>פי עידאב עלי אלגמלין כמסה דנא ותלת וחמאלין קיראטין</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-65/1.json">
                    
                    
                    
                        <h3>I, 7</h3>
                    
                        <ol>
<li>וודית עליהא פי עידאב רבע דינ למן אעאדהא עדלין כמא כאנת</li>
<li>ופי תמן חצר רבע דינ וחמאלין וצאחב מרכב תמן דינ אלי אן</li>
<li>צארו אלמרכב ואכרית עלי אלעדלין בסתה דנא ורבע</li>
<li>מן עידאב אלי דהלך ולזמני פי דהלך עלי אלקטעתין</li>
<li>מכס סתה דנא בעד מא ברטלת דינאר ואתנין ואכרית</li>
<li>עלי [[אל]]קטעה //אלאשנה// מן דהלך אלי עדן בדינאר וסאלה איצא ען אלמרגאן</li>
<li>אלדי כאן אצחבה איאה פקאל נעם קבצתה וסרת בה אלי נהר</li>
<li>וארה ועארצת בה אלי כרז כמסה ותסעין אלף חבה וחמלתה</li>
<li>פי אעדאל לאך וכאנת גמלתהא תסעה אעדאל ועטב מנהא</li>
<li>תמניה וסלם מנהם עדל ואחד פיה צרה ואחדה והי</li>
<li>באקיה ענדי וסאלה איצא ען אלסבעין דינ אלדי באע לה בהא</li>
<li>אלבז וגירה בדהלך אי שי אשתרי[[ת]] בהא פקאל מא אשתרית</li>
<li>לה בהא שי בל חמלתהא עינא אלי עדן אלי ענד חסן בן בנדאר</li>
<li>//מע מאל לי// וסאלתה אן יסלף לי עלי כמסין בהאר פלפל [[//מנהא// למ יקותיאל]] מנהא</li>
<li>טו בהאר ברסם אלשיך אבי יעקוב דנן געלתהא אנא לה //באלצמיר// אנני</li>
<li>לם אקדר אעזל מנהא שי באסם אלשיך אבו יעקוב פיחדת</li>
<li>אמר פיהלך אלכל פסאלה איצא ען אלאשנה ואלפצה ואלאפתימון</li>
<li>ואלמחמודה פקאל גמיע הדה אלאשיא חמלתהא אלי עדן באסמי</li>
<li>ואנזלתהא ענד אלוכיל חסן בן בנדאר באסמי איצא וקלת לה ביעהא</li>
<li>עלי [[חדה]] //מפרדה// פאנהא ללשיך אבי יעקוב דנן ואמא אלנחאס פבעת מנה</li>
<li>מא לם יצלח לגהאז אלהנד ואשתרית עוצה וארסלתה [[לה]] אלי דיאר</li>
<li>אלפלפל ליבאע וישתרא בתמנה פלפל עלי ידי חסן בן בנדאר ומא</li>
<li>אחק הל געלתה באסם אלשיך אבי יעקוב או באסמי פקאל אלשיך</li>
<li>אבי יעקוב דנן למ יוסף דנן ען ראי מן פעלת הדה אלאשיא אלמקדם דכרהא</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-65/2.json">
                    
                    
                    
                        <h3>Verso:</h3>
                    
                        <ol>
<li>מן אלתוגיה ותרך אלבעץ פי עדן וגיר דלך ואנא לם אמרך בשי</li>
<li>מן הדא פקאל אנת קלת לי חין דפעת דלך אלי אלמאל מאלך אפעל</li>
<li>פיה [[מא תרי]] כמא תפעל פי מאלך פלדלך פעלת הדה אלאשיא</li>
<li>ואלדי אעטיתה לאבן בנדאר כאן דלך ען ראיך וען אמרך</li>
<li>לישתרי לך בה פלפל ומה דהוה קדמנא כתבנא וחתמנא</li>
<li>דליהוי לזכו ולראיה הלל ביר עלי זל</li>
<li>אברהם ברבי שמעיה החבר נבתויא נין שמעיהו גאון נע</li>
<li>נתנאל ברבי יפת נע</li>
</ol>
                    
                </div>
            
        </section>
    </body>
</html>
