recto

אני כותב לך, בני, ייתן לך אלוהים אריכות ימים ויתמיד את ימי שלומך ואושרך וישלים את חסדיו לך;
קיבלתי את מכתבך. כתבת לי בו על המקדמה שהואיל האדון – ייתן לו אלוהים חיים – לתת לי בעד קניית ד'
המשואים פשתים שקנה בשבילי והמשי ששלח לי; אל תילקחו ממני, כולכם; לא שמחתי שלא 
שלחת השנה פשתים כלל לחשבונך הפרטי, כי הבריות הרוויחו בו הרבה, ושימחוני, חוץ ממך. 
עסק האדון התנהל כולו למישרין, תודה רבה לאל; הגיעו אליו כל (המשלוחים) ממני ומהאחרים
בחסדו של ריבון העולמים, אקווה שאלוהים יכתוב את השלום. אתה כותב במכתבך שנשלח לך את היתרה
שנותרה מג' המשואים, בזהב ולא בסחורה, ונשמעתי למה שבמכתבך, כפי שכתבת; אחרי שכבר קניתי
לך יריעת (אריג) חזרתי והכנסתי אותה לשותפות האדון, כדי שלא תשוב ותחלוק עלי במכתביך. כי אין אדם כמוני
סובל שיחלקו עליו, כי אילו נתאפשר לי הייתי עושה מן הדרהַם שלך ומן הדרהַם של זולתך אלף דרהם מדרהם.
הודעה על מכירת ג' המשואים פשתים שנותרו ; נמכרו מהם:
משאוי קסיס, נמכר 35; המשקל 2 קנטארים, 10 רטלים, התמורה 73 רבעי דינר, ו-3 דרהמים;
עוד קסיס, נמכר 36; המשקל 2 קנטארים, 68 רטלים; התמורה 96 רבעי דינר ו-2 דרהמים. 
סך הכול תמורת המשאוי, 169 רבעי דינר ו-2 דרהמים.
משאוי שנרטב, נמכר 34. המשקל 2 קנטארים פחות 2 רטלים, התמורה 60 רבעי דינר אחרי שניכו את הלח.
…רטל, התמורה ה' רבעי דינר וג' דרהמים.
מכירה שנייה, 35. המשקל 2 קנטארים, 62 רטלים. התמורה 70 רבעי דינר ו-2 דרחמים; ניכו מזה
לח, 61 רטלים, התמורה 14 רבעי דינר; תמורת המשאוי 149 רבעי דינר ו־6 דרהמים.
ועוד משאוי, נמכר ב־34. המשקל 4 קנטארים, 48 רטלים, התמורה 150 רבעי דינר ו-2 דרהמים.
ניכו מהם 10 רטלים, התמורה 3 רבעי דינר ודרהם וחצי. סך כל תמורת המשאוי 153 רבעי דינר ו־½3  דרהמים.
סך כל התמורה בעד ג' המשואים האלה, 471 רבעי דינר, (ודרהמים) 'ורק' ½ 13 דרהם; ועוד לזכותך 4
רבעי דינר יתרת דמי ההובלה ששילמתי בעדך אשתקד. סך הכול, 477 רבעי דינר ו-½ 2 דרהמים.
בניכוי 400 רבעי דינר, הלוואה שהלוויתי לך אשתקד, ועברו אליך, ובניכוי שכירות, תשר, סבלים, ושוקל,
3 רבעי דינר ו-½ 1 דרהם; היתרה לזכותך: 74 רבעי דינר ודרהם, שלחתי לך בזהב, טביעת סיציליה,
בכיס שכתוב עליו שמך באמצע הכיס שהוא בשביל האדון, והוא עם דאוד בן עזרון. ושלחתי בשנה
זו אחרי שביקשתי את עזרת אלוהים, לאדון, ייתן לו אלוהים חיים, לחשבוני הפרטי ג' יריעות (אריג) ו'תליסים' , כתוב עליהם…
סכומם 300 דינר בזהב; רצוני ממך בני, ייתן לך אלוהים שלום, כי אם תצא אל הריף או אל הצעיד תמהר
לקנות בשבילי ותמלא את מקומי, כי אתה יודע שאני כאן עוזר לך. כתב לי האדון במכתבו אשתקד
שאתה כבר חזרת בך מן המשלוח שעליו כתבת אשתקד במכתביך, בגלל הפרשה של בן אברהם.
לא היה חסר לך הדבר הזה; אני נשבע בבני ובחייך ובחייו: הוא אצלי כמו אבי, הוא מכיר אותי מאז שהייתי
בן י"ו שנה; אל ייחשב לי אפוא הדבר לגסות רוח; כעסתי עליו רק מפני שחישבתיו כאילו הוא אבי, ועכשיו מאחר שאמר:
לא כתבתי, יש להאמין לו. אל יהיה גמול טוב למי שקרא לפנינו את המכתב, אנשים רעים המסכסכים
בין אב ובין בנו והראיה שאני מכבד ומוקיר אותו היא שלא העדפתי את עצמי עליו, ולא את כספי,
כל מה שקניתי בשנה זו יש לו בו המחצית והמחצית לי, ולא שלחתי דבר למישהו אחר, וזה 
כל מה ששלחתי השנה לפסטאט. ואתה, בני, הלוא אתה כמו אח; כל חסד שעשה עמי לא יאבד
לו לא אצל אלוהים ולא אצל הבריות, והלוא שלחתי אשתקד (סחורות) – אל יראה בזה אלוהים תלונה! רצוני ממך
שתשתדל בכל כוחך אצל האדון, ייתן לו אלוהים חיים, ותסייעו לי בהוצאות ככל שתוכל. יש לי בן
שהתחיל לעסוק קצת במיקח וממכר, שמא תתייעץ עם האדון, אם תמצא לנכון, אשלחנו אליכם, יהיה לפניכם לשירותכם,
אם יחליט האדון. הוא בחור כלבבכם. אם סבור האדון, שומרו אלוהים, שאקדיש את עצמי לו 
ולמיקח וממכר שלו ולא אעדיף עצמי על פניו בכל מיקח וממכר במה שנחלק בינינו בסיציליה, יגדיל נא
את המשלוחים שלו. והכסף ששלחתי אליו השנה כיוצא בזה, אחרי שיוסיף עליו מה שנשאר לזכותי אצלו מאשתקד.
אם יש יתרה, יקדים ויקנה בה פשתים בהקדם האפשרי ויתעסק הוא שם, ואני כאן ויעשה זאת…
…וישלח לי מקדמות כנהוג, ותהיינה הקניות בהקדם האפשרי. אודיעך בני כי 300 הדינרים 
שהלוויתי לו אשתקד – אני נשבע באותיות האלה – שעד עתה לא הגיע אלי מהם אלא חלק, וכבר
נקנה בו שמן, שנסתדר עמו; אילו יכולתי לספק לך ולאדון את טוב העולם הזה והעולם הבא, הייתי עושה זאת.
הוא הואיל – ייתן לו אלוהים חיים – ונתן לי את חלקו בפלפל; נשבע אני באבי, אילו קנה מה שהוא רוצה, הייתי חושב
בהחלט שהוא ראוי לברכה, וכי עשה את הדבר הנכון. בחייך, בני, לא מכרתי ממנו אפילו בעד פרוטה, כי הוא פלפל בלתי אחיד, וכבר
ערבבתי בין החלקים; ואולם כל דבר שיקנה, יהיה מבורך, כוונתו לטובה, יגמול לו אלוהים גמול טוב,
ואני אתברך בכל מה שיקנה ואשיש בו בתכלית השמחה. הגיעו אנשינו ודיברו בשבחו
ומה שעשה בשנה זו ותיארוהו כפי שהוא באמת. מאלוהים אבקש שישמרנו לך ולנו וייתן רווח לו ולך
ולנו, מידו המלאה. ואני מדי שומעי זאת, יתמלא לבי שמחה. הפלפל מחירו צ'
מיסודו, אין מי שיוריד ממנו דרהם, אי אפשר. הניל ה'עמתאני' הטוב ק"נ, הפשתים
'מיסארי' ממ' עד כ"ח; 'תפיחי' ממ"ה עד ל"ג; 'מאלאל' מכ"ח עד כ' ועד י"ח;
'פיומי' מכ"ח עד כ' ועד י"ח. ה'פיומי' הטוב נמכר הרבה; ה'מיסארי' הוא הלחם של
העיר. עץ האודם בס', באלוהים, אשביעך בני, אם תקנה פשתים, ארוז את הטוב לחוד ואת הפחות
לחוד, ואל תהיה אריזתך בלתי אחידה, כי סוחרי הפשתים הם אנשים רעים, הם קונים ואחרי שמגיעות (הפשתים) אליהם,
הם לוקחים את הטוב ומחזירים את הפחות, והמוכר ניזוק ואף אינו יודע, אם הפשתים הן אחידות
כולן, לא יוכלו להחזיר מהן דבר, והם משלמים יותר בעת הקנייה והתוצאה היא לטובת המוכר; ואל
תפנה אלא אל הטוב, כי גם אני עצמי, אם הפשתים טובות לא יקנו ממני, אלא בתוספת מחיר 
כי אני מתייחס אליהם בסבלנות והם פונים אלי לקניותיהם. בחורף זה מכרתי לאברהים ג'נון, 
ייתן לו אלוהים חיים, ממ"ו עד מ', ולג'נין מל"ג עד כ"ט; ואבו אסחק אברהים השיג
בעד י"ג משואים מה שהשיג אחיך בכ' משואים. פקח עיניך אפוא, בני, ואל
תסכים אלא לטוב, ככל שתוכל. אם תהיה באלכסנדריה קנה משם
את ה'פיומי' הטוב, ותעדיף את ה'קמאט' הטוב ואת הסיבים הטובים, כי הם
המבוקשים בעיר; אם תמצא (פשתים) טובות בקאלוס, תקנה. מכרתי מן הפלפל בצ' מנויים 
משאוי וחצי; לפני כן היתה העיר מתה, מפני מה שעבר עלינו מצד השונא והיינו בחורף
הזה במצוקה נוראה, עד שעשה אלוהים חסד וגירשו את השונא, והעיר, תודה
לאל, עכשיו במיטב האושר, הרוגע והביטחון, ושלטון רחום עלינו, ירחם אלוהים
עליו וישמרו עלינו ועל הנמל המבורך הזה. מחיר הכסף 'נקרה' אצלנו
כ"ב דרהם בדינר. אל יבוא אליך האדון בטענות על שלא קנינו יותר מאשר יריעת (האריג) הזאת,
כי, חי אבי, נקרעה נפשי עליה. אקווה שאלוהים יגן עלינו ועליכם.

recto, right margin

סך כל מה ששלחתי אליו השנה בידי האנשים הנ"ל, לחשבוני הפרטי 1,500 רבעי דינר, טביעת
סיציליה; טקסטילים: בשותפות עם האדון ½ 400 בגדים, 15 'תליסים', זאת לידיעתך. הכסף שקיבלתי
מהתונסי שלחתיו אל האדון מיד עם קבלתו, ולא שיניתי בו דבר, כי דרש ממני להמיר מטבעות 
(דינרים) של מהדייה לסיציליים, אבל לא רציתי; אקווה שתוכלו להשתמש ב(דינרים) של מהדייה. אני דורש בשלומך, נכבדי,
ולאדוני ורבי מיטב דרישות השלום. 

verso

לא תהיה בררה: עליך לשלוח לי מכתב בדרך היבשה, והודע לי על הכיסים שהגיעו אל האדון מאת
אבן אלמג'אני, וכמו כן מה הגיע אליו ממני. כמו כן מה הגיע בשבילי
לחשבוני הפרטי, כי נפשי יוצאת. ואל תקנה אלא פשתים טובות, כי הבריות נושאים עיניהם 
רק אל (הפשתים) המצריות, כי אין בעיר פשתים מנאפולי בכלל, ותעמיס אותן מוקדם
ככל האפשר באונייה הראשונה, ותשתמש באוניות הגדולות, זאת לידיעתך. 

verso, address
לאדוני ורבי אבו אלסרוּר, ייתן לו אלוהים אריכות ימים, יהושע בן נתן, שומרו אלוהים, מאסמעיל בן יַעֲקוּבּ אלאנדלסי; יגיע לפסטאט, ברצון האל.