
<html>
    <head>
        <title>Transcription of Letter: T-S 20.127</title>
    </head>
    <body style="max-width: 860px; margin: auto">
        <h1>Transcription of Letter: T-S 20.127</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00020-00127/canvas/1">
                    
                    
                    
                        <h3>recto</h3>
                    
                        <ol>
<li><span lang="he">כתאבי אליך יאולדי אטאל אללה בקאך ואדאם איאם סלאמתן וסעאדתך ואתם נעמתה עליך</span></li>
<li><span lang="he">וצל אלי כתאבך ודכרת לי פיה ממא אתפצ'ל בה עלי אלשיך אחיאה אללה מן אלסלף מן שרא אלד'&nbsp;</span></li>
<li><span lang="he">אעדאל כתאן אלדי אשתרא לי ואלחריר אלדי וגה לי פלא עדמתכם אלגמיע ומא סרני אלתי לם</span></li>
<li><span lang="he">תוגה לכאצתך אלסנה שי מן אלכתאן לאן אלנאס רבחו פיה כתיר וסרוני בר מנך וקד גרא</span></li>
<li><span lang="he">אמר אלשיך כלה עלי סדאד וללה אלחמד כתירא וקד וצל אליה כל מא כאן קבלי וקבל גירי וכאן&nbsp;</span></li>
<li><span lang="he">בתפצ'ל רב אלעאלמין ארגו יכתב אללה אלסלאמה ואנת תדכר פי כתאבך אן נוגה אליך אלבקייה אלדי</span></li>
<li><span lang="he">בקית מן אלג' אעדאל עין בלא תגארה ואמתתלת מא פי כתאבך כמא דכרת בעד מא כנת אשחרית</span></li>
<li><span lang="he">לך שקה רגעת דכלתהא פי כלטה אלשיך חתי לא תעוד תעתרץ' עלי פי כתבך לאן מתלי&nbsp;</span></li>
<li><span lang="he">לא יועתרץ' עליה לאן לו בד לי לגעלת פי דרהמך ודרהם גירך אלף דרה' מן אלדרהם&nbsp;</span></li>
<li><span lang="he">מערפה ביע אלג' אעדאל אלכתאן אלבאקיה אוביע מן דלך</span></li>
<li><span lang="he">עדל קסיס מנה ביע ה''ל &nbsp; &nbsp; &nbsp; &nbsp; אלוזן קנטארין י' ארטאל אלתמן ג''ע רבאעי וג' דרא'</span></li>
<li><span lang="he">ואיצא קסיס באע ביע ו''ל &nbsp; &nbsp; &nbsp; אלוזן קנטארין ח''ס רטל אלתמן ו''צ רבאעי ודרהמין&nbsp;</span></li>
<li><span lang="he">גמלת תמן אלעדל &nbsp; &nbsp; &nbsp; &nbsp; קט''ס רבאעי וה' דרא'</span></li>
<li><span lang="he">ע[דל מבל]ול ביע דל''&gt;&nbsp; &nbsp; &nbsp; &nbsp; אלוזן קנטארין גיר רטלין&nbsp; &nbsp; &nbsp; &nbsp; &nbsp; אלתמן ס' רבאעי בעד מא אורד מנה מבלול&nbsp;</span></li>
<li><span lang="he">ר]טל אלתמן ה' רבאעיה וג' דרא'&nbsp;</span></li>
<li><span lang="he">] תאני ביע ה''ל &nbsp; &nbsp; &nbsp; אלוזן קנטארין ב''ס רטל &nbsp; &nbsp; &nbsp; &nbsp; &nbsp; אלתמן ע' רבאעי ודרהמין אורר מנה</span></li>
<li><span lang="he">מבלול א''ס רטל אלתמן י''ד רבאעי תמן אלעדל קט''מ רבאעי וסתה דראהים</span></li>
<li><span lang="he">ואיצ'א עדל ביע דל''&gt; אלוזן ד' קנאטיר ח''מ רטל אלתמן ק''נ רבאעי ודרהמין</span></li>
<li><span lang="he">אורד מנהל י' ארטאל אלתמן ג' רבאעיה ודרהם ונצף גמלת תמן אלעדל קנ''ג רבאעי וג' דרא' ונצף</span></li>
<li><span lang="he">גמלה תמן הדה אלג' אעדאל ת' רבאעי א''ע רבאעי ומן אלורק י''ג דרהם ונצף ואיצ'א לך ד'</span></li>
<li><span lang="he">רבאעיה בקיית אלסלפה אלדי וזנת ענך עאם אול אלגומלה ת' רבאעי ע''ז ודרהמין ונצף</span></li>
<li><span lang="he">כרג] מן דלך ת' רבאעי סלף אלדי אסלפתך עאם אול ומצ'את אליך וכרג מן דלך כרא געל וחמאלין ווזאן</span></li>
<li><span lang="he">ג' רבאעיה] ודרהם ונצף אלב[א]ק[י ל]ך ד''ע רבאעי ודרהם וגהתהא אליך עין צ'רב סקליה פי</span></li>
<li><span lang="he">צרה מכתו]ב עליהא אסמך פי וסט צרה ללשיך והי מע דאוד בן עזרון וקד וגחת פי סנתי</span></li>
<li><span lang="he">הדה בעד מא אסתכרת אללה ללשיך אחיאה אללה לכאצתי ג' שקה ותלאליס מכ[תוב] עליהא ו[</span></li>
<li><span lang="he">קימתה ג' מאיה דינאר עיון נחב ענך יאולדי סלמך אללה אן כרגת ללריף או ללצעיד פתבאדר</span></li>
<li><span lang="he">ותשתרי לי ותקום מקאמי לאן אנת תעלם אני לך הון עודה ודכר לי אלשיך פי כתאבה עאם אול</span></li>
<li><span lang="he">אנך קד תובת ען אלתוגיה [במא] כתבת עליה עאם אול פי כתבך מן גהה חדית בן אבררהם(!)</span></li>
<li><span lang="he">מא גאב ענך הדא פוחק ולדי וחיאתך וחיאתה אנה ענדי מקאם ואלדי והו יערפני ואנא</span></li>
<li><span lang="he">בן י''ו סנה פלא יחסב מני הדא גפא ואנמא וגדת עליה אד חסבתה מתל ואלדי ואלסעה אד קאל</span></li>
<li><span lang="he">אני מא כתבת הו אלמוצדק פלא גזא כיר מן קרא אלכתאב עלינא לאן אלקום אלסי אלדי ירמיו</span></li>
<li><span lang="he">בין אלואלד וולדה ואלדליל אני נעזה ונחפטה אני מא אכתות נפסי עליה ולא דרהמי</span></li>
<li><span lang="he">כ]ל מא אשתרית פי סנתי הדה לה פיה אלנצף ולי אנא אלנצף ומא וגהת ללגיר שי והדא</span></li>
<li><span lang="he">כל מא וגהת אלסנה למצר וא[נת י]אולדי מקאם אך ומא עמל מעי מן אלגמיל ליס יצ'יע</span></li>
<li><span lang="he">לה לא ענד אללה ולא ענד אלנאס וקד וגהת עאם אול לא געלהא אללה שכוה פנחב מנך</span></li>
<li><span lang="he">תבדל אלמגהוד מע אלשיך אחיאה אללה ותעאוננני(!) בנפאק כל מא תסתטיע ולי ולד</span></li>
<li><span lang="he">בדא ישתרי קליל פאן ראית תשאור אלשיך פי אן נוגהה אליכם קאבל יכון בין ידיכם</span></li>
<li><span lang="he">ואלראי ללשיך והו צבי כמא תשתהיו פאן ראי אלשיך חפטה אללה אן נפרד נפסי אליה</span></li>
<li><span lang="he">ולב[יעה] ולשראה ולא נכייר נפסי עליה פי כל ביע ושרא פי מא נבצ'ע מן סקליה פיזיד</span></li>
<li><span lang="he">עדתה ואלמאל אלדי וגהת אליה אלסנה מתלה בעד מא יצ'יף אליה מא בקי לי ענדה מן עאם אול</span></li>
<li><span lang="he">פא]ן בקי שי יקדם וישתרי בה כתאן אול אלוקת ויכדם הו תם ואנא הו[ן] פיפעל [&nbsp; &nbsp; &nbsp; &nbsp; &nbsp; ]ל&nbsp;</span></li>
<li><span lang="he">עליה ויסלפני כמא אל⟦עדה⟧ עאדה ויכון אלשרא אול אלוקת ואעלמך יאולדי אן אלש' דינאר</span></li>
<li><span lang="he">אלדי אסלפתה עאם אול וחק הדה אלאחרף אן ללסעה מא וצל אלי מנהא אלא אלבעץ' ולקד&nbsp;</span></li>
<li><span lang="he">אושתרי בהא זית מא נתכלץ פיה ולו קדרת אן נגלב לך וללשיך כיר אלדניא ואלאכרה לפעלת</span></li>
<li><span lang="he">וקד אתפצ'ל אחיאה אללה ועטאני סהמה פי אלפלפל פוחק ואלדי לו אשתרא מא שא מא חסכתה</span></li>
<li><span lang="he">אלא מובארך מסתוי וחיאתך יאולדי מא בעת מנה ולא חבה לאנה פלפל מלתאת ולקד</span></li>
<li><span lang="he">כלטתה בעצ'ה עלי בעץ' ולאכן כל מא אשתרא מובארך נייתה חסנה גזאה אללה כיר</span></li>
<li><span lang="he">ואנא נתברך בכל מא ישתרי ונפרח בה גאיה אלפרח קד וצלו אצחאבנא ודכרו גמילה</span></li>
<li><span lang="he">ומא עמל פי הדה אלסנה פצובה לה אסל אללה אן יחרסה עליך ועלינא וירזקה וירזקך</span></li>
<li><span lang="he">וירזקנא מידו המלאה ואני כל [מא] נסמע דלך אמתלא קלבי צרור ואלפלפל סערה צ'</span></li>
<li><span lang="he">באלאסס כלא מן יחל פיה דרה' מא תטיק ואלניל אלעמתאני אלגייד בקנ' ואלכתאן</span></li>
<li><span lang="he">אלמיסארי מן מ' אלי כ''ח ואלתפיחי מן ה''מ אל&lt;י&gt; ג''ל ואלמאלאל מן ח''כ אלי כ' אלי י''ח</span></li>
<li><span lang="he">ואלפיומי מן ח''כ אלי כ' אלי י''ח ואלפיומי אלגייד כתיר אלכרוג ואלמיסארי כבז אל</span></li>
<li><span lang="he">בלד ואלבקם בס' פאללה אללה יאולדי אן אשתרית אלכתאן תשד אלגייד עלי חדה ואלדני</span></li>
<li><span lang="he">עלי חדה ולא יכן שדך מוכתלף לאן אלכתאנין אקואם סו ישתריו פאדא חצל ענדהם</span></li>
<li><span lang="he">אכדו אלגייד ורדו אלדני פיתלף אלבאיע ולא ידרי ואדא כאן אלכתאן צפה ואחדה</span></li>
<li><span lang="he">כלה מא יקדרו ירדו מנה שי ויתזאידו וקת אלשרא ויחסן פיה אלעאקבה ללבאיע ולא</span></li>
<li><span lang="he">תמיל אלא ללגייד לאני אנא איצ'א אדא כאן אלכתאן גייד ליס ישתריו מני אלא באלזאיד</span></li>
<li><span lang="he">לאני נצבר עליהם וימילו אלי באלשרא וקד בעת פי הדה אלשתוה לאברהים גנון</span></li>
<li><span lang="he">אחיאה אללה מן ו''מ אלי מ' ולגנין מן ג''ל אלי ט''כ וקד חצל לאבו אסחק אברהים&nbsp;</span></li>
<li><span lang="he">פי י''ג עדל מתל מא חצל לאכיך פי כ' עדל פאפתח יאולדי עיניך ולא</span></li>
<li><span lang="he">תרג'ב אלא ללגייד כל מא תסתטיע ואן כנת באלאסכנדריה פאשתרי מן תם</span></li>
<li><span lang="he">אלפיומי אלטייב ותמיל ללקומאט אלטייב ואלשעור אלגיידה לאנה יכרג</span></li>
<li><span lang="he">פי אלבלד ואן כאן פי אלקאלוס גייד פאשתרי וקד בעת מן אלפלפל ב''צ חבה</span></li>
<li><span lang="he">חבה עדל ונצף וקד כאן אלבלד מיית למא גרא עלינא מן אלעדו וכנא פ[י הדה</span></li>
<li><span lang="he">אלשתוה פי צ'יקה עטימה אלי אן תפצ'ל אללה ואנטרד אלעדו ואלכל נחמד</span></li>
<li><span lang="he">אללה אלסעה פי כל נעמה מן אלרכא ואלאמאן וסלטאן שאפק עלינא שפק אללה</span></li>
<li><span lang="he">עליה וחרסה עלינא ועלי הדא אלתג'ר אלמבארך וסער אלפצ'ה אלנקאר ענדנא</span></li>
<li><span lang="he">ב''כ דרה' בדינ' ולא יגד עליך אלשיך אלדי לם נשתרי אכתר מן הדה אלשקה</span></li>
<li><span lang="he">לאן וחק ואלדי אנפצ'לת נפסי עליה ארגו יגמע אללה עלינא ועליכם</span></li>
</ol>
                    
                        <h3>recto, right margin</h3>
                    
                        <ol>
<li><span lang="he">גמלת מא וגהת אליה אלסנה מע אלקום אלמדכורין לכאצתי אלף ות''ק רבאעי והי צ'רב&nbsp;</span></li>
<li><span lang="he">סקליה מן אלשקה כלטה אלשיך ת' תוב ונצף וט''ו תליס ערפתך דלך ואלמאל אלדי קבצ'תה</span></li>
<li><span lang="he">מן אלתונסי וג'התה אלי אלשיך כמא קבצ'תה ומא גיירת פיה לאן טלב [מגי] נבדל צ'רב אל</span></li>
<li><span lang="he">מהדיה בסקליה פמא אכתרת ארגו אן אלמהדיה תכרג ענכם וכץ נפסך אלשריפה אלסלאם&nbsp;</span></li>
<li><span lang="he">ואלשיך סידי אלטייב אלסלאם</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00020-00127/canvas/2">
                    
                    
                    
                        <h3>verso</h3>
                    
                        <ol>
<li><span lang="he">ולא יכן בד ממא יצל אלי כתאבך עלי אלבר ותערפני מא וצל ללשיך מן קבל&nbsp;</span></li>
<li><span lang="he">אבן אלמגאני מן אלצרר וכדלך מא וצל אליה מן קבלי אנא וכדלך מא וצל לי אנא&nbsp;</span></li>
<li><span lang="he">לכאצתי לאני מעלק אלקלב ולא תשתרי מן אלכתאן אלא אלטייב ולאן עיון אל&nbsp;</span></li>
<li><span lang="he">נאס אלא אלי אלמצריה לאן ליס פי אלבלד כתאן נאפלי אצל ותוסק אול אל&nbsp;</span></li>
<li><span lang="he">זמאן פי אול אלמראכב ותסתאנע(!) אלמראכב אלכבירה ערפתך דלך</span></li>
</ol>
                    
                        <h3>verso, address</h3>
                    
                        <ol>
<li><span lang="he">למולאי וסידי אבי אלסרור אטאל אללה &nbsp; &nbsp; &nbsp; מן אסמעיל בן יעקוב אלאנדלסי יצל&nbsp;</span></li>
<li><span lang="he">בקאה&nbsp; &nbsp; &nbsp; &nbsp; מצר אן שא אללה&nbsp;</span></li>
<li><span lang="he">יהושוע בן נתן אללה וליה</span></li>
</ol>
                    
                </div>
            
        </section>
    </body>
</html>
