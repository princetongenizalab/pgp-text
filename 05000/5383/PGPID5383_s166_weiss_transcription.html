
<html>
    <head>
        <title>Transcription of Legal document: T-S NS J460 + T-S NS 211.8 + T-S 8.138 + T-S AS 152.19 + T-S NS 323.11 + T-S NS J112</title>
    </head>
    <body style="max-width: 860px; margin: auto">
        <h1>Transcription of Legal document: T-S NS J460 + T-S NS 211.8 + T-S 8.138 + T-S AS 152.19 + T-S NS 323.11 + T-S NS J112</h1>

        <p>Gershon Weiss, "Legal Documents Written by the Court Clerk Halfon Ben Manasse (Dated 1100-1138)" (PhD diss., n.p., 1970).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-NS-00211-00008/canvas/1">
                    
                    
                    
                        <h3>I, 34b</h3>
                    
                        <ol>
<li>שהדותא דהות באנפנא אנן שהדי דחתמות ידנא לתחתא כן הוה למא סהל אלכאלק תעאלי</li>
<li>דכרה ותקדסת אסמאה אסבאב אלוצלה בין אלשיך אבו אלסרור מר ור פרחיה הלוי יש צו</li>
<li>בר מר ור בנ[[צ]]ימין הלוי הזקן הנכבד סט ובין סת אלאהל מתרכתא מן האירוסין בת מר ור</li>
<li>יוסף הזקן המכונה אלשיך אבו יעקוב אללבדי נע חצרנא יום תקוים אלקמאש אלדי</li>
<li>דכלת בה עליה וכאן דלך פי אלעשר אלאוסט מן חדש סיון שנת אתלה לשטרות וכאן אכיהא</li>
<li>אלצגיר זין חאצרא פלמא תכאמלת קימה גמיע אלקמאש וגמל דרהם ואחד</li>
<li>עלי מא גרת בה אלעאדה ועולנא עלי אלאנצראף אלתחקנא אלשיך אבו אלסרור דנן וסאלנא</li>
<li>אלתמהל לחטה פוקפנא פי דהליז אלדאר אלדי כאן אלקמאש פיהא והי אלדאר אלכבירה</li>
<li>אלתי בקצר אלשמע במצר אלתי ללשיך אבו יעקוב יוסף אללבדי רצי אללה ענה אלמערופה</li>
<li>קדימא באבן אלזפאן פכרג אלינא אלשיך אבו אלסרור דנן פי אלחאל ומעה צהרה זין בן אללבדי</li>
<li>אכא סת אלאהל דא וקבל לה בחצרתנא אנא כאיף מן עואקב אלזמאן ואריד מנך אן תשהד</li>
<li>לי האולא אלחאצרין עלי נפסך אן קד געלת גמיע אלקמאש //מע אלדאר אלתי פי דרב אלפצי בקצר אלשמע// לאכתך הדה במתנה ותצמן</li>
<li>פי דלך דרך אכוך ליטמאן קלבי // ואדכל עלי ביאן// ואן כאן גרץ פי אלרגוע פי שי מנה פשילוה עני מן אלאן</li>
<li>פקאל לה לו כאן לנא גרץ פי שי מנה מא אחצרנאה ואשהדנא עלי נפסה אנה קד געל גמיע</li>
<li>אלקמאש אלדי קד חצר ברסם אכתה דא אלתי קד וקעת עליה אלקימה אלאן אלמדכור גמיעה</li>
<li>//ואלדאל אלמדכורה מעה במתנה מעכשיו //פי כתובתהא להא דון סואהא [[ואנה קד]] ווהבא גמיע דלך מעכשו במתנה גמורה גלויה</li>
<li>ומפורסמת מתנת בריא לא כמתנת שכיב מרע מתנת פרהיסיא מתנא גמירא חתיכא</li>
<li>חליטא שרירא וקיימא מתנה דלית בה חזרה ואِנה קד אלתזם עלי נפסה בצמאן דרך אכאה</li>
<li>אלשיך אבו אלברכאת יש צו פי דלך עליה ועלי וראתה בעדה באותק צמאנאת אלדרך</li>
<li>ואתקנהא וכתיקון חכמים ואקנינא מנה עלי גמיע דלך אכתיאר מנה לא אצטראר לאכתה</li>
<li>סת אלאהל דא זוגה אלשיך אבו אלסרור דנן בקנין גמור חמור בכלי הכשר לקנות בו מעכשו בביטול</li>
<li>כל מודעין ותנאין מן גיר קהר ולא גבר ולא אכראה ולא סהו ולא גלט ולא עלה בה מן מרץ ולא גיר דלך</li>
<li>מן גמיע מפסדאת אלשהאדה ואנצרפנא אלי חאל סבילנא וכתבת בעד דלך אלכתובה ושרח</li>
<li>פיהא גמיע אלגהאז אלמדכור אלדי וקעת עליה אלמתנה //ואלדאר אלמדכורה// וקדס עליהא אלשיך אבו אלסרור דנן יום אל</li>
<li>תלתא אל כו מן סיון וחאזת סת אלאהל דא //גמיע אלדאר// וגמיע אלקמאש אלמדכור ומלכת[[ה]] //דלך גמיעה// וזכת בה</li>
<li>וסאלנא אלשיך אבו אלסרור דנן אתבאת דלך פאגבנא סואלה וכתבנא לה הדא אלשטר במא</li>
<li>נחקה מן הדה אלשהאדה פי אלשהר אלמדכור אלתאריך וסלמנאה אליה ליכון בידה לזכו ולראיה</li>
<li>ותאכרת כתאמתנא אלי חדש שבט מן סנה אתלו לשטרות בפסטאט מצריר (!) שריר בריר וקיים</li>
</ol>
                    
                </div>
            
        </section>
    </body>
</html>
