
<html>
    <head>
        <title>Transcription of Letter: T-S 12.248</title>
    </head>
    <body style="max-width: 860px; margin: auto">
        <h1>Transcription of Letter: T-S 12.248</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00248/canvas/1">
                    
                    
                    
                        <h3>recto</h3>
                    
                        <ol>
<li>
<p>על שמך</p>
</li>
<li>
<p>תקדם כתאבי אלי מולאי אלשיך אטאל אללה בקאה ואדאם עזה ונעמאה עלי יד עלי בן</p>
</li>
<li>
<p>גלפיוה אלנותי וטיה כתאב אלי בן מנארה בתסלים י תלאליס קמח וסאלת מולאי</p>
</li>
<li>
<p>אן יתפצל יקבצהא ויסלמהא ללצביאן פי אלדאר אד ליס ענדהם שי וארגו וצולה</p>
</li>
<li>
<p>וחצול אלקמח ופי אמס יומי הדא והו יום אלא יום הושענא בלג אללה מולאי</p>
</li>
<li>
<p>אמתאלה וצל יעקוב בן עקיל ולם יכן מעה כתאב מן מולאי ולא וצל מעה</p>
</li>
<li>
<p>אלתלאליס אלפארגה ואלמכדה מע מא יעלמה מן תעלק קלבי לכתאבה פתצאעף</p>
</li>
<li>
<p>שגל קלבי ומא עלמת כיף כאן וצול אלצבאג ואלכתאן אלדי אנפדתה צחבתה</p>
</li>
<li>
<p>ואעלם מולאי אן אלצבאנ קד טאר פי אלריף וכתר טאלבוה ודפע לקוריל</p>
</li>
<li>
<p>פי צבאגה כ דינ אלקנט באלמיזאן ואלארטאל ונחן נקבץ באלקוסאן ואצן</p>
</li>
<li>
<p>אנה קד באע מנה פי אלסר מני וכל יום יגו אקואם מן אטפיח ומן</p>
</li>
<li>
<p>דהרוט ויטלבוה וקד בקית מתחיר פלו כאן מולאי אעלמני אלחאל ואנה</p>
</li>
<li>
<p>מטלוב כנת אכון מן דלך עלי עלם ואהתדי למא אשתריה ואלא פקד</p>
</li>
<li>
<p>אערץ עליי מן אבסוג מא גסרת אשתריה אד הו פי עיני פי תלך</p>
</li>
<li>
<p>אלצורה פאללה אללה יתם עלי מולאי פי ביעה תלביס פהו פי בלד</p>
</li>
<li>
<p>אלבהנסא בעשרין דינ אלקנט באלפלפלי י אואק בדינ באלכביר אעלמתה</p>
</li>
<li>
<p>דלך ואנא אן שא אללה אחרץ אנפד מע יעקוב פי הדה אלטריק קקנ</p>
</li>
<li>
<p>ואעלמני יעקוב אן אלתלאליס אקאמת ענדה פי אלמרכב ג איאם ובקי קלבי</p>
</li>
<li>
<p>מעלק מא עלמת כם צח וזנה פי אלדאר //והל צח עדדה אם לא// וקד חצל ענדי איצא קליל</p>
</li>
<li>
<p>כתאן אנא אנפדה מתתפצל ותכתאר מן אלקפאף אלכבאר אלצחאח אלגיאד ח</p>
</li>
<li>
<p>או אכתר וינפדהם מע עלי בן גלפיוה וקד סאלתה ינפד לי ז גרב פארגה</p>
</li>
<li>
<p>מן אלדי פי אלדאר ה שאמיה וה מגרביה פינפדהא מע בן גלפיוה וארדב מלח</p>
</li>
<li>
<p>פי אחד מן אלתלאליס ויכיטה ותליס ברסתון קד טלבהא וגרי פי באבהא כלאם וקאל ימר</p>
</li>
<li>
<p>אלצבאג בלא תמן ותציע אלתליס אסל מולאי ינפדהא וינפד לי מולאי אלחואיג אלדי ענד אלצאיג פקד</p>
</li>
<li>
<p>טאל אמרהא וקד ואללה עמי קלבי בתאכר כתאב מולאי עני אנמא אסתצי ואהתדי בכתבה</p>
</li>
<li>
<p>ובמא אעול עליה מנהא פאדא תאכרת עני אנדקת ידי ולם אדרי מא אעמלה וינפד לי</p>
</li>
<li>
<p>ה אתואב חלבי מן אלמתאע אלדי דכר מולאי אנה רפיע ⟦וישתרי לי תובין ערישי גירה⟧ בדינ ורבע</p>
</li>
<li>
<p>יכתארהא מולאי ותכון תאמה אלטול ואלערץ ויעקוב בן עקיל הו יקצי חואיגנא ומא</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>יצגר פי</p>
</li>
<li>
<p>חאגה תכון לי</p>
</li>
<li>
<p>יתפצל [מולאי]</p>
</li>
<li>
<p>לא [ ]</p>
</li>
<li>
<p>....</p>
</li>
<li>
<p>פאן ראי מולאי</p>
</li>
<li>
<p>ישתרי גרתין</p>
</li>
<li>
<p>נביד ושי קדרה</p>
</li>
<li>
<p>רבע דינ הדיה</p>
</li>
<li>
<p>לה פהו יקצי</p>
</li>
<li>
<p>חואיגנא ונחן</p>
</li>
<li>
<p>ננתפע בה ואן</p>
</li>
<li>
<p>⟦צלח אן יגי⟧</p>
</li>
<li>
<p>יעמ[ ]</p>
</li>
<li>
<p>ועלי כל חאל</p>
</li>
<li>
<p>יתוצל [ ]</p>
</li>
<li>
<p>אלי אכראמה</p>
</li>
<li>
<p>כיף מא ראי</p>
</li>
<li>
<p>כנת קד</p>
</li>
<li>
<p>אנפדת</p>
</li>
<li>
<p>מע יעקוב</p>
</li>
<li>
<p>מכדה פיהא</p>
</li>
<li>
<p>ח // ורבע// ארטאל ניל</p>
</li>
<li>
<p>בליתי ואפיה</p>
</li>
<li>
<p>והו צבאג גיר</p>
</li>
<li>
<p>לעלהא תסוא</p>
</li>
<li>
<p>ג דנא</p>
</li>
<li>
<p>בעד אן</p>
</li>
<li>
<p>כלצת מן</p>
</li>
<li>
<p>אלמכס</p>
</li>
<li>
<p>יחתאט פי</p>
</li>
<li>
<p>ביעהא</p>
</li>
<li>
<p>ויסלם אלתמן</p>
</li>
<li>
<p>לאבו אלברכאת</p>
</li>
<li>
<p>מן ידה</p>
</li>
<li>
<p>אלי יד דהן</p>
</li>
</ol>
                    
                        <h3>recto - top margin</h3>
                    
                        <ol>
<li>
<p>וקד אסתכרת</p>
</li>
<li>
<p>אללה גל תנאה</p>
</li>
<li>
<p>וחמלת מע יעקוב</p>
</li>
<li>
<p>שכארה כתאן</p>
</li>
<li>
<p>פיהא קקנ והי</p>
</li>
<li>
<p>מכיוטה מגלוקה</p>
</li>
<li>
<p>מעלמה כלהא</p>
</li>
<li>
<p>באלצבאג וכדלך</p>
</li>
<li>
<p>חמלת מעה</p>
</li>
<li>
<p>תליסאן פיהם</p>
</li>
<li>
<p>קקסז דרה צחאח</p>
</li>
<li>
<p>ופיהא אוצאף כל</p>
</li>
<li>
<p>אלוזן נצפין חסב בקטעה</p>
</li>
<li>
<p>והם מעדודה עלי יעקוב</p>
</li>
<li>
<p>אלוזן קעה רטל ליתי</p>
</li>
<li>
<p>וקד חמלת מעה</p>
</li>
<li>
<p>קטן פלפלי קקסה רטל</p>
</li>
<li>
<p>ומזודין זית פיהם</p>
</li>
<li>
<p>יו אקסאט תכון</p>
</li>
<li>
<p>נצף קלה והם מלא</p>
</li>
<li>
<p>מטינה מכתומה</p>
</li>
<li>
<p>ואלכאתם נקשה</p>
</li>
<li>
<p>באלקבטי</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00248/canvas/2">
                    
                    
                    
                        <h3>verso</h3>
                    
                        <ol>
<li>
<p>אבו אלחסן יערפה ואנא אקול ואלמשיה ללה אני אחמל בקיה אלזית פי קראבאת</p>
</li>
<li>
<p>ואלבטה פאני מא אגסר אחמלה פי אלזק לילא ינקטע או יפתח או יתקב</p>
</li>
<li>
<p>ויתלף ואנא אחמל אול באול וקד ערפת מולאי אני כתבת ספתגה אכרי</p>
</li>
<li>
<p>לקוריל בפ דינ ואנא במשיה אללה אחמל מא יופקה אללה אול באול והו</p>
</li>
<li>
<p>תסתחק פלך באבה יכון יב מן [ ] וכדלך ינפד לי מולאי תובין</p>
</li>
<li>
<p>מלחם רמלי עלאמה סלמאן גיאד תאמה אלטול ואלערץ וינפדהא</p>
</li>
<li>
<p>מע יעקוב עוץ אלתובין אלערישי וקד כנת אנפדת מע יעקוב ח</p>
</li>
<li>
<p>ארטאל ורבע ליתי תכון יב וכסר פלפלי צבאג וסאלת מולאי ביעהם</p>
</li>
<li>
<p>ואלחוטה פי תמנהם ויסלם אלתמן לדהן וקד אנפדת צחבתה איצא</p>
</li>
<li>
<p>מכלאה //כיש// פיהא לב קטעה צגאר ומכסרה וזנהם ה ארטאל ליתי תכון ז</p>
</li>
<li>
<p>וכסר פלפלי יתפצל יביעהם ויחתאט פי תמנהם ויסלמהם לדהן פי אלדאר</p>
</li>
<li>
<p>וכדלך אנפדת מעה קפיפה צגירה פיהא קליל עצפר ידפעה להם ללדאר</p>
</li>
<li>
<p>והדא אלכתאן אלדי אנפדתה פי הדה אלכישה הו כתאן גיד יצלח אן</p>
</li>
<li>
<p>יכון ללוגוה אעלמת מולאי דלך וקד אגתהדת אן אחמל מעה נ ארדב או ל פלם</p>
</li>
<li>
<p>אקדר וקד דכל אלכאתב פלא כתב אללה עליה סלאמתה וקד כנת אועדתני בכתב אבו אלכיר</p>
</li>
<li>
<p>מן גהה אלשיך אבו זכרי אלטביב פקד כף אלענא וקד דכל אלכאתב פאן כאן תם סואל</p>
</li>
<li>
<p>פיתקדם אליה צאחב אלדיואן באן יכתב אלתרסים עלי כל מן לנא ענדה שי חתי נתכלץ</p>
</li>
<li>
<p>ואלדי יהמנא אמרהם ונחתאג אלי אלתוכיל עליהם אנא אשרחהם והם אולאד שחמי</p>
</li>
<li>
<p>ומקטעאת פי ספט ומליח וקסיס פי אבסוג וקוריל ובן מימון פי אלפשן פאן</p>
</li>
<li>
<p>תפצל מולאי יכאטב אלשיך אבו זכרי אלטביב וימצי מולאי מעה אלי אבו אלכיר צאחב אלדיואן ויחצר</p>
</li>
<li>
<p>אלכאתב וילזמה באסתכראג מא בקי לנא פי אלנאחיה פיפעל יתפצל מולאי ידפע להם פי אלדאר יב</p>
</li>
<li>
<p>רטל זית והי קסטין חתי אנפד אלעוץ ענהא וכדלך ידפע להם מולאי דינרין יצרפהא להם בדרא</p>
</li>
<li>
<p>גיאד ויסלמהא לדהן מן ידה לידהא מתפצל</p>
</li>
</ol>
                    
                        <h3>verso - right margin</h3>
                    
                        <ol>
<li>
<p>[כצצת] מולאי באפצל אלסלם ועלי מולאי אלרב אדאם אללה עזה באפצל אלסלם וחסבי אללה והדה</p>
</li>
<li>
<p>וקלבי בכבר סתי חרסהא אללה פיכצהא מולאי עני באפצל אלסלם וכדלך ואלדה אבו עמראן</p>
</li>
<li>
<p>אפצל אלסלם</p>
</li>
</ol>
                    
                </div>
            
        </section>
    </body>
</html>
