
<html>
    <head>
        <title>Transcription of Letter: T-S 10J14.26</title>
    </head>
    <body style="max-width: 860px; margin: auto">
        <h1>Transcription of Letter: T-S 10J14.26</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00010-J-00014-00026/canvas/1">
                    
                    
                    
                        <h3>recto</h3>
                    
                        <ol>
<li>
<p>כתאבי אטאל אללה בקא מולאי אלשיך ואדאם תאידה וסלאמתה וסעאדתה</p>
</li>
<li>
<p>ונעמאה מן רשיד יום אלאחד בעד משקה אן עצימה אן ללה</p>
</li>
<li>
<p>אלחמד אלדי כאנת אלעאקבה ללכיר ונעלם אנך משגול אלקלב</p>
</li>
<li>
<p>מן נאיחיתי(!) וחמד ללה ארגו תמאם באחסאן וטריק רשיד פי אל</p>
</li>
<li>
<p>בר מנקטעה ונחן דאכלין פי אלבחר אסל מן אללה אלסלאמה</p>
</li>
<li>
<p>[ &nbsp; &nbsp; &nbsp; &nbsp; ] ואלדי נסאל מולאי פיה יתפצל עלי וישתרי לי ארדב</p>
</li>
<li>
<p>קמח עאלי ויגיבה לביתי ויצלחה לי מחתפץ ביה לפסח</p>
</li>
<li>
<p>וקד סאלת סידי סבאע כאדם אלשלישי פי אלתכלף בהא אלי</p>
</li>
<li>
<p>חין וצולהא ותאכד אלתמן מן ענד סידי אבי זכרי צהר סידי אלשיך</p>
</li>
<li>
<p>מסעוד תקול לה אנה תמנה כו דינ אללה אללה מא נחתאג</p>
</li>
<li>
<p>נוכד עליך פי דלך וקד אועדתה פי אלתכלף פיה בדנאניר</p>
</li>
<li>
<p>ותאכד לה שכירתין ותוציה באלאהתמאם עליהא [&nbsp; ]אן אלמא</p>
</li>
<li>
<p>וקד בלגנא אן סער אסכנדריא בסתה דנא אלארדב</p>
</li>
<li>
<p>ואנא אצל אן שא אללה פאן וגדתהם כאעו לך אלקמח ואלי בעתה</p>
</li>
<li>
<p>לך אבא אן שא אללה ומא אחתאג אכד עלי מולאי פי דלך ונעלם</p>
</li>
<li>
<p>אן אכלפך משקה אללה לא יעדמני בקאך נחב מנך תבלג סלאמי</p>
</li>
<li>
<p>אלי מולאי אלשיך סידי אבי זכרי יהודה ביר מנשה ומולאי</p>
</li>
<li>
<p>אלשיך סידי אלשופט אדאם אללה עזה ומולאי אלשיך סידי</p>
</li>
<li>
<p>אכי עלי אכיה אד תם לי אל[טלוע] אנחדאר ומא ראיתהם</p>
</li>
<li>
<p>אחב תנוב עני פי דלך וכדלך תבלג מולאי אלשיך</p>
</li>
<li>
<p>אבי אלפצל אלדהבי סלאמי ותערפה שכרי לה אללה</p>
</li>
<li>
<p>ידרכני מכאפאתה ומא אחתאג אוכד עלי מולאי סלמה</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00014-00026/canvas/2">
                    
                    
                    
                        <h3>verso</h3>
                    
                        <ol>
<li>
<p>אללה פי אכתר מן שרא ארדב קמח ויגעל מן יתכלף לי</p>
</li>
<li>
<p>ביה לפסח לאן סער אסכנדריא בסתה דנא אלארדב</p>
</li>
<li>
<p>אללה אללה ואן יקבץ תמנה מן סידי אבי זכרי צהר סידי</p>
</li>
<li>
<p>מסעוד סלמה אללה וסבאע כאדם אלשלישי יתכלף לי ביה</p>
</li>
<li>
<p>ואן כאן לא ידפע אבו זכרי ואלעאיד באללה שי תזן אנת יאמולאי</p>
</li>
<li>
<p>מן ענדך מתפצלא קראת עלי כאצה רוחך אלשריפה אפצל</p>
</li>
<li>
<p>אלסלאם ופתאך חרסה אללה אלסלאם וסידי אלשיך אבי</p>
</li>
<li>
<p>עמראן וסידי אבי אלפרג וסידי אבי עלי אפצל אלסלם</p>
</li>
<li>
<p>וסידי אלשיך אבי זכרי וסידי ערוץ וסידי אבי אלחסן</p>
</li>
<li>
<p>יכצוך אפצל אלסלם יאסידי תדפע לאבי אלפרג</p>
</li>
<li>
<p>צהרך דרהמלן ואנא נציפהא אלא תמן לולו אן שי(!) אללה</p>
</li>
<li>
<p>פעלת מתפצל ושלום ופתאך חרסה אללה אלסלם</p>
</li>
<li>
<p>ותכץ עני מולאי אלחבר בן אלכאמכי אלסלאם</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>מולאי רבנו מר נהראי ביר נסים זצל ולייה נתן בן נהראי בן נתן נע</p>
</li>
<li>
<p>אטאל אללה בקאה ואדאם תאידה</p>
</li>
</ol>
                    
                </div>
            
        </section>
    </body>
</html>
