
<html>
    <head>
        <title>Transcription of Letter: CUL Or.1080 J72</title>
    </head>
    <body style="max-width: 860px; margin: auto">
        <h1>Transcription of Letter: CUL Or.1080 J72</h1>

        <p>Alan Elbaum, unpublished editions (n.p., 2021).</p>

        
        <section dir="rtl" >
            
                <div data-canvas="https://geniza.princeton.edu/documents/32722/iiif/textblock/2953/canvas/1/">
                    
                    
                    
                        <h3>Recto</h3>
                    
                        <ol>
<li>שלום רב לאוהבי תורתך</li>
<li>
<p>קד עלם אלכאלק תעאלי מא אגדה מן אלשוק ואלוחשה אלי</p>
</li>
<li>
<p>חצרה אלאך אלעזיז גמע אללה אלשמל בה עלי אסר חאל</p>
</li>
<li>
<p>אן שא אללה וסוי הדה אלגמלה פאן למא אן וצל אלי</p>
</li>
<li>
<p>כתאבך צחבה מוצל הדה אלאחרף אוצלתה אלי בן</p>
</li>
<li>
<p>עמתי ואכדה ענדה וסלם לי אלוסטין פסלמתהם ללשכץ</p>
</li>
<li>
<p>אלדי קלת ואמא אלערצי פמא פעלוא בית אלשיך אבו עלי</p>
</li>
<li>
<p>יכרגוה קאלו חתי //יגי// כתאבה אלינא כאצה ונרסלה כמא יקול</p>
</li>
<li>
<p>ובאללה אקסם מא ימנעני מן תרדד(?) כתבי אליך פי כל</p>
</li>
<li>
<p>וקת אלא שגל קלבי וכוני נתנני יי בידי לא אוכל קום</p>
</li>
<li>
<p>ואלא מא הו עדאוה ולא לסבב וחתי אני כתבת כתב</p>
</li>
<li>
<p>לך ולקום מן אסכנדריה ומן המי נסיתהם אלי</p>
</li>
<li>
<p>אלי אלאן ותאריכהם מן אלול פאני מא אחסן אצף</p>
</li>
<li>
<p>מא הודא אקאסי פאללה יפרג ברחמתה וכאן אלרסול</p>
</li>
<li>
<p>אלאול קד קאל לי אן יביע אלאוסאט וידפע מנהם עשרה</p>
</li>
<li>
<p>דראהם ללעגוז ולם אדפעהם לה וקאל לי הדא אן שית</p>
</li>
<li>
<p>אן תאכד דפעת לך וקאל אנך לם תקול לה פלם אפעל</p>
</li>
<li>
<p>ואלמקצוד אן ואלדתך נפדת לך הדא אלכתאן לתעמל</p>
</li>
<li>
<p>להא ערצי טרח(?) כיף מא חסן(?) ענדך פאן אנא כנת</p>
</li>
<li>
<p>קד עמלת להא ענד //מא// כנת פי ראחה ערצי קטעת בה</p>
</li>
<li>
<p>מדה ומא תחתאג אוציך פי דלך גמלה ואלזאג כנת קד</p>
</li>
<li>
<p>אועדתני בה פלם תפי אחרץ פי תנפידה וקד גרי כלאם </p>
</li>
<li>
<p>פי אלמלא ואלחסר וצמנת פיה כלאם קדאם אגלא</p>
</li>
<li>
<p>ואחלת עלי אלנסכה אלדי ענדך פאנך אנפאדהא</p>
</li>
<li>
<p>מנעם מתפצל פא/פ/על ולא תואכדני כי יתר מרעהו</p>
</li>
<li>
<p>צדיק ומא תחתאג פי דלך תאכיד אלבתה ואלגואב</p>
</li>
<li>
<p>סרעה מן כל בד ליטיב קלבנא ויהדא עישנא</p>
</li>
</ol>
                    
                        <h3>Right Margin</h3>
                    
                        <ol>
<li>בעאפיה אן שא אללה</li>
<li>
<p>ווזן אלכתאן רטלין</p>
</li>
<li>
<p>אלא תלת ואן שית</p>
</li>
<li>
<p>אן תעמל ללערצי</p>
</li>
<li>
<p>חואשי כתאן או חריר</p>
</li>
<li>
<p>פאפעל פאן אלערצי</p>
</li>
<li>
<p>אלדי עמלתה</p>
</li>
<li>
<p>עמלת אלחאשיה אל</p>
</li>
<li>
<p>ואחדה חריר ואל</p>
</li>
<li>
<p>אכרה כתאן ולכן</p>
</li>
<li>
<p>אלרואג פיה עלי</p>
</li>
<li>
<p>כל חאל מן כל בד</p>
</li>
<li>
<p>פאלחאגה אליך</p>
</li>
<li>
<p>. . . חה כתיר</p>
</li>
<li>
<p>ושלום רב</p>
</li>
</ol>
                    
                </div>
            
                <div data-canvas="https://geniza.princeton.edu/documents/32722/iiif/textblock/2953/canvas/2/">
                    
                    
                    
                        <h3>Verso</h3>
                    
                        <ol>
<li><span lang="he"><span lang="ar">حضرة الشيخ ابو سعد ادام الله علوه وكبت عدوه  اخوه ابو منصور</span></span></li>
</ol>
                    
                </div>
            
        </section>
    </body>
</html>
