
<html>
    <head>
        <title>Transcription of Letter: T-S 10J17.23</title>
    </head>
    <body style="max-width: 860px; margin: auto">
        <h1>Transcription of Letter: T-S 10J17.23</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00017-00023/canvas/1">
                    
                    
                    
                        <ol>
<li>לא אוחש אללה מן כדמה מולאי אלסייד אלואלד ולא ממן יליה</li>
<li>פאללה תע מן אפצאלה ואחסאנה לא יכליה ומן גמיע</li>
<li>אעדאה יפדיה וינגיה ויסעדה פי כל מא יעאניה</li>
<li>ולא יעדמני אפצאל איאדיה וסואלה מן מולאה על . . . . יגריה</li>
<li>בקליל לחם ושחם ישתריה ויחסבה מע מא תקדם</li>
<li>מן סאלף אלאנעאם וגזיל אלאכראם ואלמ . . ב לדלך</li>
<li>אני מן עדם אלתכסב האלך פאללה מאלך אלממאלך אן</li>
<li>יגעל אלעאקבה אלי כיר או יקרב לי אליה אלסיר לאני א . . ת</li>
<li>נפסי ממא אנא פיה פהדא אלמרץ הו קאדר אן ישפיה</li>
<li>וכנת קד אנפצלת מן אלמאלך והו אלי אלקאהרה סאלך והו עלי</li>
<li>דלך אלחאל ולם יעוד יערפני אי שי //גרי// לא ממא יכתץ בה</li>
<li>ולא בממלוכה מן שאן אלכט ומן שאן אלעדה ואלנסכה</li>
<li>ומן שאן תסייר אלקמאש ולם יגיני כטה אלכרים יסכן</li>
<li>אלקלב אלאלים ואלאן קד סיירת הדה אלאחרף מע אלשיך אלכהן</li>
<li>אבי אלפכר נסתעלם בהא אכבאר אלגמיע פתכברני איאה</li>
<li>בכט אלא אן מקדארי ענדך אנחט ונעלם אנהא מן</li>
<li>עלאמאת אלסכט פמעאד אללה מן תלך אלאמור אלמוגבה</li>
<li>ללתגייר עלי בעד אלרגא מנך אלדעא אלצאלח אלי אללה</li>
<li>תע לא יכלינא מן ברכאתה ובפצלה יגרינא עלי גמיל</li>
<li>עאדאתה וסואלה אלוצאה באלמדכור פהו בן חסן משכור</li>
<li>וואלדה כאן באלדין משהור גיר מנכור ותערפני</li>
</ol>
                    
                        <h3>Right margin, perpendicular lines.</h3>
                    
                        <p>כלייאת אלאמור וגזייאתהא בלגהא אפצל אמאלהא וכרק אלעאדה באלפסח פי אגלהא אמן וכן יהי רצון | ומא אמתנעת מן אלחצור מע מא אני אלי דלך מצרור אלא תלך אלגהה אלמדכורה לעל אנצרף מנהא | וסמעתי משכורה ויסאל מולאי מאלך אלרק אן ידפע ללשיך אבי אלפ . . רק מן כל בד ולא תמכנוה</p>
                    
                        <h3>Top, right margin, straight lines written upside down.</h3>
                    
                        <p>מן אלמבית אלא ענדכם ותדפעוא | לה אלבגלטאק ואלכרג ואלמנאדיל | ואלסלאם עליכם גמיעכם | ולדה בו זכרי געל פדאה</p>
                    
                        <h3>Top, left margin, diagonal lines written upside down.</h3>
                    
                        <p>וכבירכם | צגירכם | ואלסלאם עלי אלשיך אבי אלפרג | ואלשיך אבי אלבהא געל אללה | לשדתנא גמיע אנתהא | שלומכם ירבה | ותסלם אלי אלריס</p>
                    
                </div>
            
        </section>
    </body>
</html>
