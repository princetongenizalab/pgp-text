
<html>
    <head>
        <title>Transcription of Letter: T-S 10J13.4</title>
    </head>
    <body style="max-width: 860px; margin: auto">
        <h1>Transcription of Letter: T-S 10J13.4</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00013-00004/canvas/1">
                    
                    
                    
                        <ol>
<li>בשמ רח</li>
<li>אלי סידי ומולאי וריסי וגלילי ותאג ראסי אטאל אללה</li>
<li>בקאה ואדאם עזה ותאידתה(!) וסעאדתה וסלאמתה</li>
<li>ונעמאה ומן תופיקה אלחסן לא אכלאה ען חאל סלאמה</li>
<li>ועאפיה ושוק אליה שדיד גמע אללה ביננא עלי אסר</li>
<li>חאל במנה וכרמה אנה ולי דלך והו אלקאדר עליה</li>
<li>אן שא אללה ואלדי תריד עלמה יאסידי אן קד פא/ר/קתך</li>
<li>[[א]] עלי אני מסאפר ואותי עלי פי אלטריק ואבתלת</li>
<li>חואיגי ומר אלסכר ולם יסלם מנה וחק הדה אלאחרף</li>
<li>אלא קדר כ רטל ולחקני הם עצים וזהת ען אלספר</li>
<li>ואנפדת חואיגי ואלמראכב אלי אסעה מנעאקה</li>
<li>אללה תבא ותע יסאהל עליהם ואמא מא</li>
<li>נעלמך מן חדית //אלשיך אבו עמראן//מוסי אנה וצל ודכלו אלנאס</li>
<li>פי מא ביננא וחלף בשבועות אלחמורות</li>
<li>אנהא מא גברת הדה אלק דינאר וקלת לו</li>
<li>חתי נחלפה מא חלף אכתר מן דלך וקד צאלחתה</li>
<li>וקבצת מנה אלק דינאר ואבריתה אעלמתך</li>
<li>דלך אסאל אללה אלא יעדמני בקאך ולא תפצלך</li>
<li>ולא יכליני מנך ואן יחיך לי ולכל מלהוף ואן</li>
<li>יקזקך(!) בנים זכרים ע/ו/סקים בתורה מקימי</li>
<li>מצות בישראל ושלומך יגדל ואל ידל אמן נצח</li>
<li>סלה וקראת עלי (!) אלסלאם ועלי אלשיך אבו אלוחש</li>
<li>אלסלאם ועלי מן תחוטה עניתך (!) אלסלאם</li>
<li>ושלום על ישראל</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00013-00004/canvas/2">
                    
                    
                    
                        <h3>Verso. Address.</h3>
                    
                        <p>סידי ומולאי אלשיך אבי אלאפראח ערוס בן יוסף נע</p>
<p>מן מחבה חלפון הכהן בר יהודה הכהן נע</p>
                    
                </div>
            
        </section>
    </body>
</html>
