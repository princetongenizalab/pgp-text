
<html>
    <head>
        <title>Transcription of Letter: T-S 10J15.33</title>
    </head>
    <body style="max-width: 860px; margin: auto">
        <h1>Transcription of Letter: T-S 10J15.33</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Universiṭat Tel Aviv, Miśrad ha-biṭaḥon, ha-Hotsaʼah le-or, 1997), vol. 4.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00015-00033/canvas/1">
                    
                    
                    
                        <h3>recto</h3>
                    
                        <ol>
<li>
<p>כתאבי יאכי אלעזיז עלי אטאל אללה בקאך ואדאם סלאמתך וסעאדתך ורעאיתך וכפאיתך וזאד מן</p>
</li>
<li>
<p>פצלה ואחסאנה לדיך ועליך טו איאם כלת מן אדר ראשון ען אחואל כמא קצי אללה עז וגל ואנת</p>
</li>
<li>
<p>תקף עליהא מן כתב אצחאבנא אסל אללה אלפרג ברחמתה בוגה אן ירא וקד כאנת קלובנא משגולה</p>
</li>
<li>
<p>מן גהתכם אלי אן וצלו אלפיוג פי יומנא הדא ידכרו וצולכם סאלמין ללה אלחמד עלי דלך</p>
</li>
<li>
<p>[וק]ד כנת יאכי סאלתך פי אלאגתמאע מע כיאר ותכאטבה ואועדת אנך תפעל פי הדא מא תקדר</p>
</li>
<li>
<p>עליה וקלבי מתעלק לוצול כתאבך במא עמלתה מעה לא עדמתך ולא כלות מנך וכדלך</p>
</li>
<li>
<p>מא אועדת בה מן אלאגתמאע מע אלשיך אבו הרון פי מא בקי לי ענדה פארגו אנך עמלת</p>
</li>
<li>
<p>גמיע מא סאלתך פי תדכרתי מן הדא וגירה ממא תסרני בה אן שא אללה פמא נחתאג נוכד עליך</p>
</li>
<li>
<p>ומא תחב עלמה יאכי מא כפי ענך מא גרי עלי מן בן פרח אלפאסי וטלבה לי מן מות ואלדה</p>
</li>
<li>
<p>רחמה אללה אלי אלסעה ומא תכלם פי במצר ורד אללה כידה בנחרה ואפתצח ענדהם ואנכשף</p>
</li>
<li>
<p>להם חאלה פמצי אלשיך אבו אלחסין אלמבארך בן אסחק וחמאה עלי חתי געלה וכל עליי</p>
</li>
<li>
<p>בן אלנכאץ וגא וסמע כלאמי וכאן אפצל מנה ועלם אן הו אלדי חרב עלי פלם יכפאה הדא</p>
</li>
<li>
<p>אלי אן וכל עלי ברכאת כתנה פי מא כאן לשירגי ענדי לאנה כאן סאלה אן יתוכל עלי חתי יקבץ</p>
</li>
<li>
<p>מני שי בעד שי פקאל לה מא נרצא לנפסי נכון וכיל אנמא תכתב לי אלמאל אנך קבצתה מני ואנה</p>
</li>
<li>
<p>צאר לי פסכר בה אלי אן פעל לה הדא פלמא מאת אלשירגי טלב הו אן יכון יורש וקאל אן אנא</p>
</li>
<li>
<p>וזנת הדא אלמאל פאתביין לנאס כסת דינה וג[צ]בו עליה וקאלו כאן ענדה מן אלמאל חתי יעטי</p>
</li>
<li>
<p>לשירגי מאל יקבצה פי ג סנין ונחן כל יום מי כלאקה ומושב ואלי אלסעה לם ינפצל לנא חכם</p>
</li>
<li>
<p>פרד אללה שרה בראסה וכפאנא מונתה כל מא נעאמלה באלגמיל יעאמלני באלקביח ישלם</p>
</li>
<li>
<p>יי לעושה הרעה כרעתו פאן דכלת לענד סאדאתי אלשיוך חרסהם אללה תערפהם דלך וכדלך</p>
</li>
<li>
<p>לסידי אלשיך אבו אלפרג וגירה ומא נחתאג נוכד עליך שי פי גמיע מא פי תדכרתי ויצל אליי</p>
</li>
<li>
<p>כתאבך משרוח באחואלך וגמיע מא נחתאג אליה ואלסלם עליך ורחמת אללה ואסחק יקריך אלסלם</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00015-00033/canvas/2">
                    
                    
                    
                        <h3>verso - bottom margin - address</h3>
                    
                        <ol>
<li>
<p>לאכי אלעזיז עלי אבו אסח[ק] ברהון ביר מצליח ננ מן יחיי בן מוסי נע</p>
</li>
<li>
<p>תיהרתי</p>
</li>
<li>
<p>אטאל אללה בקאה ואדאם סלא[מתה] ונעמאה</p>
</li>
</ol>
                    
                </div>
            
        </section>
    </body>
</html>
