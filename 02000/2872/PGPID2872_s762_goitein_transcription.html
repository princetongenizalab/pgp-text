
<html>
    <head>
        <title>Transcription of Letter: T-S 10J15.33</title>
    </head>
    <body style="max-width: 860px; margin: auto">
        <h1>Transcription of Letter: T-S 10J15.33</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00015-00033/canvas/1">
                    
                    
                    
                        <ol>
<li>כתאבי יאכי אלעזיז עלי אטאל אללה בקאך ואדאם סלאמתך וסעאדתך ורעאיתך וכפאיתך וזאד מן</li>
<li>פצלה ואחסאנה לדיך ועליך לו . . . כלת מן אדר ראשון מן אחואל כמא קצי אללה עז וגל ואנת</li>
<li>תקף עליהא מן כתב אצחאבנא אסל אללה אלפרג ברחמתה בוגה אן ירא וקד כאנת קלובנא משגולה</li>
<li>מן גהתכם אלי אן וצלו אלפיוג פי יומנא הדא ידכרו וצולכם סאלמין ללה אלחמד עלי דלך</li>
<li>. . . . . יאכי סאלתך פי אלאגתמאע מע כיאר ותכאטבה ואועדת אנך תפעל פי הדא מא תסרר</li>
<li>עליה וקלבי מתעלק לוצול כתאבך במא עמלתה מעה לא עדמתך ולא כלות מנך וכדלך</li>
<li>מא אועדת בה מן אלאגתמאע מע אלשיך אבו הרון פי מא בקי לי ענדה פארגו אנך עמלת</li>
<li>גמיע מא סאלתך פי תדכרתי ואן הדא וגירה ממא תסרני בה אן שא אללה פמא נחתאג נוכד עליה</li>
<li>היא תחת עלמה יאכי מא כפי ענך מא גרי עלי מן בן פרח אלפאסי וטלבה לי מן מות ואלדי</li>
<li>רחמה אללה אלי אלסעה ומא תכלם פי במצר ורד אללה כידה בנחרה ואפתצח ענדהם ואנכשף</li>
<li>להם חאלה פמצי לשיך אבו אלחסין אלמבארך בן אסחק וחמאה עלי חתי געלה וכל עליי</li>
<li>בן אלנכאץ וגא וסמע כלאמי וכאן אפצל מנה ועלם אן הו אלדי חרך עלי פלם יכפאה הדא</li>
<li>אלי אן וכל עלי ברכאת כגוב פי מא כאן לשירגי ענדי לאנה כאן סאלה אן יתוכל עלי חתי יקבץ</li>
<li>מני שי בעד שי פקאל לה מא נרצא לנפסי נכון וכיל אנמא תכתב לי אלמאל אנך קבצתה מני ואנה</li>
<li>צאר לי פסכר בה אלי אן פעל לה הדא פלמא מאת אלשירגי טלב הו אן יכון יורש וקאל אן אנא</li>
<li>וזנת הדא אלמאל פאתביין לנאס כסת דינה ו[ . . . ] עליה וקאלו כאן ענדה מן אלמאל חתי ועש</li>
<li>לשירגי מאל יקבצה פי ג סנין ונחן כל יום פי כלאקה ומושב ואלי אלסעה לם ינפצל לנא חכם</li>
<li>פרד אללה שרה בראסה וכפאנא מונתה כל מא נעאמלה באלגמיל יעאמלני כל קביח ישלם</li>
<li>ייי לעושה הרעה כרעתו פאן דכלת לענד סאדאתי אלשיוך חרסהם אללה תערפהם דלך וכדלך</li>
<li>לסידי אלשיך אבו אלפרג וגירה ומא נחתאג נוכד עליך שי פי גמיע מא פי תדכרתי ויצל אליי</li>
<li>כתאבך משרוח באחואלך וגמיע מא נחתאג אליה ואלסלם עליך ורחמת אללה ואסחק יקריך אלסלם</li>
</ol>
<p>אכי אלעזיז עלי . . . . . ברהון ביר מצליח ננ מן יחיי בן מוסי לע</p>
<p>תיהרתי</p>
<p>.ו]אנעאמה אטאל אללה בקאה ואדאם סלא[מתה</p>
                    
                </div>
            
        </section>
    </body>
</html>
