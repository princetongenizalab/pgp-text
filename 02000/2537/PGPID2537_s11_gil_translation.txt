ע׳׳א:
 

אני כותב, ייתן לך אלוהים –– אדוננו ונכבדנו –– אריכות ימים ויתמיד את גדולתך ואת עזרתו ותמיכתו בך
ואת אושרך, בכ׳׳ה באייר, יבורך; שלומי טוב ואני מאושר, לבעליהם (של השלום והאושר)
התודה המרובה; אני מתגעגע מאוד אליך, יקרב אלוהים את פגישתי אתך במיטב
הנסיבות ובטובה מושלמת. (הריני כותב) אחרי בואם של מכתביך הנכבדים. קראתי בהם
את הידיעות הטובות שהם מכילים על אודותיך, התודה לאל. אשר
לדבריך, בעניין המשלוח לסיציליה, כבר
ביקשתי את ברכת אלוהים, יתגדל שמו, ובטרם בוא מכתביכם העמסתי הכול
כפי שציוויתני לפני כן, יתמיד אלוהים את גדולתך, על ספינות לקירואן, כי
חששתי שמא יאזל הזמן ותחלוף (עת) המסעות. פירוט
(הסחורות) שנשלחו, יכתבן אלוהים לשלום, הריהו להלן:
ספינת אבו אלעלא, י׳׳ט משואים; ספינת בן אלמואז
כ׳׳ב משואים ספינת עת׳מאן אללכי י׳ משואים; ספינת חסן
אלברקי ג׳ משואים; בסך הכול 54 משואים.
מתוך כלל (הכמות) נותר משאוי אחד שהגיע ביום שבו אני כותב לך, והוא ייכנס (למשלוח) 
בכל עת שיזמן אלוהים, יתעלה ויתגדל. והרי הפירוט של מה שהובל לסיציליה
להלן: ספינת האדון אבו עבדאללה אלאנדלסי, כ׳ משואים ו׳ברקלו׳;
ה׳קראבה׳ של חסין אללכי, י׳ משואים; את משאוי, ה׳כז׳ פתחנו.
חתיכת (אריג) מזה נשלחה על ידי בן דיסור, ואילו החבילה האחרת
על ידי האנדלסי, יכתבן אלוהים כולן לשלום; ד׳ המשואים
פלפל אשר ציוויתני, יתמיד אלוהים את גדולתך, להעמיסם בשביל קירואן,
כבר הובילו מהם הובלה אחת בספינתו של בן אבי אלשעשאע,
והיא תגיע על ידי בן אלאסכנדר. והגיע מכתבך, יתמיד אלוהים את גדולתך,

שוליים, ימין
היום, ממש, ואתה מצווה להובילם לסיציליה, אבל לא נסתייע הדבר, כי לא יכולנו להורידם (בחזרה), והלוא כבר שילמנו דמי הובלה בעדם. היה בדעתנו להוביל את מרבית הפשתים שלנו לסיציליה, אבל הגיעו ידיעות שהאמיר שרף אלדולה, יתמיד אלוהים את גדולתו, חזר אל

שוליים, למעלה
טראבלס וניצח את אויביו, אני מקווה שאמת הדבר, ברצון האל; ביקשנו אפוא את ברכת אלוהים, יתעלה ויתגדל, והובלנו את כל אשר היה לנו לקירואן; אני מקווה שיהיה בזה מן
ע׳׳ב:


הברכה. אשר לדבריך, אדוני, בעניין ה׳כז׳ והחזרתו, הלוא זו החלטה
מוצלחת, מפני שאין הוא (כמו) פשתים או פלפל שאפשר למוכרם לאנשי העיר. הם יגיעו
אליך בשלמותם, וכמו כן החבילה שמוביל בן אלוזאן; מסרנו לו
את מכתבך והחבילה תגיע בשלמותה, ברצון האל. אשר לאדון אבו עבדאללה אלאנדלסי,
מסרתי לו את מכתבך. יש בדעתי להביא בחשבון את דמי ההובלה ולגבות ממנו את
היתרה, ברצון האל, אם לא יסרב. וממש היום הגיעו משאוי
הלכה ומשלוח האמלג. אטעין את הלכה בשביל קירואן ואת האמלג
לסיציליה, כאשר הורית. מסרתי לעבד אלסלאם פירוט כל 
המשלוחים לקירואן ולסיציליה, יכתבם אלוהים כולם
לשלום. אשר למסרה, מסרתי לו את מכתבך, וכבר כתב לך תשובה עליו,
הודע נא לי באמת מה יש לעשות בעניינו. אשר לספינות, לא נותר עוד (לעשות) עליהן
דבר מלבד שיפוץ ספינות המלחמה, כי זה הדבר שעיכבן עד הזמן הזה;
יכתבן אלוהים לשלום; אשלח לך מכתבים יותר מפורטים מזה, ובהם גם
כל הידיעות הנוספות שתגענה, ברצון האל, יודיעני ממך בשורות טובות. כתבתי 
בחיפזון בערב יום ו׳; סלח נא לי, אדוני, על מיעוט הפרטים.
וכתבת, אדוני, כי אודיע לעבד אלסלאם (את פירוט) מה שהובלתי, וכבר הודעתיו כל מה שטענתי. 

שוליים, ימין:
הריני שולח לך, אדוני הנכבד, את מיטב דרישת השלום ולאדונים הנכבדים מיטב דרישות השלום וגם לאדוני ורבי הנכבד, אבו סעיד סהלויה בן חיים, מיטב דרישות השלום.
למטה, הפוך
להדרת אדוני ורבי, אבו נצר אלפצל בן סהל אלדסתרי, יתן לו אלוהים אריכות ימים ויתמיד את שלומו. מאת מודה חסדו, צדקה בן עיאש נ׳׳נ.