
<html>
    <head>
        <title>Hebrew Translation of Letter: Bodl. MS heb. d 66/15</title>
    </head>
    <body style="max-width: 860px; margin: auto">
        <h1>Hebrew Translation of Letter: Bodl. MS heb. d 66/15</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section lang="he" dir="rtl">
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-15/1.json">
                    
                    
                    
                        <h3>ע׳׳א:</h3>
                    
                        <p>&nbsp;</p>
<ol>
<li><span lang="he">אני כותב, ייתן לך אלוהים &ndash;&ndash; אדוננו ונכבדנו &ndash;&ndash; אריכות ימים ויתמיד את גדולתך ואת עזרתו ותמיכתו בך</span></li>
<li><span lang="he">ואת אושרך, בכ׳׳ה באייר, יבורך; שלומי טוב ואני מאושר, לבעליהם (של השלום והאושר)</span></li>
<li><span lang="he">התודה המרובה; אני מתגעגע מאוד אליך, יקרב אלוהים את פגישתי אתך במיטב</span></li>
<li><span lang="he">הנסיבות ובטובה מושלמת. (הריני כותב) אחרי בואם של מכתביך הנכבדים. קראתי בהם</span></li>
<li><span lang="he">את הידיעות הטובות שהם מכילים על אודותיך, התודה לאל. אשר</span></li>
<li><span lang="he">לדבריך, בעניין המשלוח לסיציליה, כבר</span></li>
<li><span lang="he">ביקשתי את ברכת אלוהים, יתגדל שמו, ובטרם בוא מכתביכם העמסתי הכול</span></li>
<li><span lang="he">כפי שציוויתני לפני כן, יתמיד אלוהים את גדולתך, על ספינות לקירואן, כי</span></li>
<li><span lang="he">חששתי שמא יאזל הזמן ותחלוף (עת) המסעות. פירוט</span></li>
<li><span lang="he">(הסחורות) שנשלחו, יכתבן אלוהים לשלום, הריהו להלן:</span></li>
<li><span lang="he">ספינת אבו אלעלא, י׳׳ט משואים; ספינת בן אלמואז</span></li>
<li><span lang="he">כ׳׳ב משואים ספינת עת׳מאן אללכי י׳ משואים; ספינת חסן</span></li>
<li><span lang="he">אלברקי ג׳ משואים; בסך הכול 54 משואים.</span></li>
<li><span lang="he">מתוך כלל (הכמות) נותר משאוי אחד שהגיע ביום שבו אני כותב לך, והוא ייכנס (למשלוח)&nbsp;</span></li>
<li><span lang="he">בכל עת שיזמן אלוהים, יתעלה ויתגדל. והרי הפירוט של מה שהובל לסיציליה</span></li>
<li><span lang="he">להלן: ספינת האדון אבו עבדאללה אלאנדלסי, כ׳ משואים ו׳ברקלו׳;</span></li>
<li><span lang="he">ה׳קראבה׳ של חסין אללכי, י׳ משואים; את משאוי, ה׳כז׳ פתחנו.</span></li>
<li><span lang="he">חתיכת (אריג) מזה נשלחה על ידי בן דיסור, ואילו החבילה האחרת</span></li>
<li><span lang="he">על ידי האנדלסי, יכתבן אלוהים כולן לשלום; ד׳ המשואים</span></li>
<li><span lang="he">פלפל אשר ציוויתני, יתמיד אלוהים את גדולתך, להעמיסם בשביל קירואן,</span></li>
<li><span lang="he">כבר הובילו מהם הובלה אחת בספינתו של בן אבי אלשעשאע,</span></li>
<li><span lang="he">והיא תגיע על ידי בן אלאסכנדר. והגיע מכתבך, יתמיד אלוהים את גדולתך,</span></li>
</ol>
                    
                        <h3>שוליים, ימין</h3>
                    
                        <p><span lang="he">היום, ממש, ואתה מצווה להובילם לסיציליה, אבל לא נסתייע הדבר, כי לא יכולנו להורידם (בחזרה), והלוא כבר שילמנו דמי הובלה בעדם. היה בדעתנו להוביל את מרבית הפשתים שלנו לסיציליה, אבל הגיעו ידיעות שהאמיר שרף אלדולה, יתמיד אלוהים את גדולתו, חזר אל</span></p>
<p><span lang="he"></span></p>
                    
                        <h3>שוליים, למעלה</h3>
                    
                        <p><span lang="he">טראבלס וניצח את אויביו, אני מקווה שאמת הדבר, ברצון האל; ביקשנו אפוא את ברכת אלוהים, יתעלה ויתגדל, והובלנו את כל אשר היה לנו לקירואן; אני מקווה שיהיה בזה מן</span></p>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-15/2.json">
                    
                    
                    
                        <h3>ע׳׳ב:</h3>
                    
                        <p></p>
<ol>
<li><span lang="he">הברכה. אשר לדבריך, אדוני, בעניין ה׳כז׳ והחזרתו, הלוא זו החלטה</span></li>
<li><span lang="he">מוצלחת, מפני שאין הוא (כמו) פשתים או פלפל שאפשר למוכרם לאנשי העיר. הם יגיעו</span></li>
<li><span lang="he">אליך בשלמותם, וכמו כן החבילה שמוביל בן אלוזאן; מסרנו לו</span></li>
<li><span lang="he">את מכתבך והחבילה תגיע בשלמותה, ברצון האל. אשר לאדון אבו עבדאללה אלאנדלסי,</span></li>
<li><span lang="he">מסרתי לו את מכתבך. יש בדעתי להביא בחשבון את דמי ההובלה ולגבות ממנו את</span></li>
<li><span lang="he">היתרה, ברצון האל, אם לא יסרב. וממש היום הגיעו משאוי</span></li>
<li><span lang="he">הלכה ומשלוח האמלג. אטעין את הלכה בשביל קירואן ואת האמלג</span></li>
<li><span lang="he">לסיציליה, כאשר הורית. מסרתי לעבד אלסלאם פירוט כל </span></li>
<li><span lang="he">המשלוחים לקירואן ולסיציליה, יכתבם אלוהים כולם</span></li>
<li><span lang="he">לשלום. אשר למסרה, מסרתי לו את מכתבך, וכבר כתב לך תשובה עליו,</span></li>
<li><span lang="he">הודע נא לי באמת מה יש לעשות בעניינו. אשר לספינות, לא נותר עוד (לעשות) עליהן</span></li>
<li><span lang="he">דבר מלבד שיפוץ ספינות המלחמה, כי זה הדבר שעיכבן עד הזמן הזה;</span></li>
<li><span lang="he">יכתבן אלוהים לשלום; אשלח לך מכתבים יותר מפורטים מזה, ובהם גם</span></li>
<li><span lang="he">כל הידיעות הנוספות שתגענה, ברצון האל, יודיעני ממך בשורות טובות. כתבתי </span></li>
<li><span lang="he">בחיפזון בערב יום ו׳; סלח נא לי, אדוני, על מיעוט הפרטים.</span></li>
<li><span lang="he">וכתבת, אדוני, כי אודיע לעבד אלסלאם (את פירוט) מה שהובלתי, וכבר הודעתיו כל מה שטענתי. </span></li>
</ol>
                    
                        <h3>שוליים, ימין:</h3>
                    
                        <p><span lang="he">הריני שולח לך, אדוני הנכבד, את מיטב דרישת השלום ולאדונים הנכבדים מיטב דרישות השלום וגם לאדוני ורבי הנכבד, אבו סעיד סהלויה בן חיים, מיטב דרישות השלום.</span></p>
                    
                        <h3>למטה, הפוך</h3>
                    
                        <p><span lang="he">להדרת אדוני ורבי, אבו נצר אלפצל בן סהל אלדסתרי, יתן לו אלוהים אריכות ימים ויתמיד את שלומו. מאת מודה חסדו, צדקה בן עיאש נ׳׳נ.</span></p>
                    
                </div>
            
        </section>
    </body>
</html>
