recto

אני כותב לך, אדוני ורבי, ייתן לך אלוהים אריכות ימים ויתמיד את שלומך ואת אושרך ואת רווחתך, ממאזר, בכ"ג באלול; שלומי טוב ואני מאושר,
ותודה לאל יתעלה, וממנו אבקש שיוסיף מכל טוב. אודיעך, אדוני, שציפיתי (למכתבים) ממך, אבל בא נושא המכתבים בן עבד ולא הגיע לי
עמו ממך שום מכתב, וגרם לי הדבר דאגה נוראה. עוד הוא אמר לי שהיה עמו מכתב בשבילי, אבל לקחו אותו ממנו במהדייה. אילו הגיע, היה מקל
עלי, כי ממנו הייתי לומד על העניינים ובייחוד על עניין העופרת, כי במשך החורף היא היתה ח' רבעי דינר הקנטאר, אבל כאשר באו
האוניות, נעשה מחירה י"ד רבעי דינר הקנטאר; והלוא לשם זה רצויים הם המכתבים (שמביאים) נושאי המכתבים. הגיעו מכתביך באוניות, מלאים נזיפות והאשמות. חייב
אתה לכתוב לי תשובות על מכתבי… (והגיעה) תשובה עליו. הייתי מקווה שתברך אותי שיצאתי בשלום ממהדייה ונחלצתי
מן האבדון ומן המצב הנורא אשר לא (הייתי מאחל) לשום אדם… ונחרדתי והצעתי לאדון… כמה פעמים. אף לולא היו בינינו שותפות
וידידות ושיתוף פעולה, חייב היית בזאת. כבר חלפה היום שנה (מאז קרו) לי (דברים אלה) ומאז ועד עתה לא פגה התרגשותי, אלא עדיין הפחד בלבי; עיקר
מסעי למהדייה היה בגלל דאגתי לעסקיך; האחד – משאוי הניל ושחרורו, והאחר – מה שיש לשלוח אליך. כי שיערתי
שהמצב ישתפר. אבל קרה ההפך מזה, ואני במצב נורא, וכבר התייאשתי מכספי ומחיי; עד שהביט אלי אלוהים בעין הרחמים
וחמל עלי והראה לי את גבורתו וצרר אותי בסלחנותו, לא בזכות ולא בעובדין טבין, אלא בזכות רחמיו, עשה עמי למען שמו.
וזו פרשה ארוכה, שאל עליה את אדוני ורבי אבו יַעֲקוּב יוֹסֵף בן פַרַח והוא יודיעך. כל זאת קרה על ידי אחדים מאנשינו
שם, המקנאים בהצלחות; חי אלוהים הנורא; הם אכלו בי קורצה והזכירו אף את משאוי הניל, בנוכחות אנשיו של הסלטאן. היתה סיבת הדבר מה
שאמרתי, שאין עמי ניל; אז אמרו לי: תביא ערב. אמרתי: אין לי מי שיערוב לי; ודיבר מי שדיבר ואמר: למה הוא אומר: 'אין עמי', אבל יש לו כאן משאוי
ניל בק"ק דינר; אז דיברתי על לבו עד אשר עזב את הדבר האחד הזה; אחר כך, כאשר יצאתי, היתה המטרה היחידה שאעלים דבר זה מכל עין. אז הלכתי
אל חבורה מאנשינו, שאשאיר אותו אצלם, אבל לא התחבר עמי איש מהם, מפחד הסלטאן, בייחוד מפני שבני עוולה אלה הם יהודים, 
אשר יודעים כל סוד. חי אלוהים, הראשון שהתחמק ממני היה אחיך, הוא התחמק, ובן דודך ודודך (אחי אמך) וכל ידידי וידידיך. על כן כאשר
ראיתי מה המצב וכי אם יעברו יומיים יתקלקל הניל, וכי לא אמצא 'קארב' שיפליג לפַּלֶרמו, שלחתי אותו אפוא למגרב. וגזר אלוהים
יתעלה בנוגע אליו שיתקלקל. הסיבה היחידה שלא לקחתי אותו עמי ב'קארב' היתה שחששתי בנוגע אליו, כי עליתי על ה'קארב' לגמרי בגנבה, מתחבא (מפחד)
משאלות שעלול לשאול אותי מישהו שהוא מיקירי הסלטאן. וחי אלוהים, שיערתי שאם ימצאוני נוסע באונייה, יילכו הרווח שלי וגם כל מה שהיה עמי, על כן
עליתי בלי שיהיה אצלי אף דינר, לא של עצמי ולא של מישהו אחר, אחרי שנתתי שוחד אחד עשר דינרים כדי שלא ייקח ממני הסֶלטאן אף לא פרוטה אחת;
חי אלוהים, עלתה לי השנה הזאת ע' דינרים בקירוב בזהב, וראיתי בזאת מציאה, והייתי שמח לשלם אפילו ת"ש דינרים
ובלבד להיחלץ מן המצב הנורא. וכבר שלחתי לך ק"ק דינר ממהדייה. חי אלוהים, לא היה אצלי במהדייה אף לא דינר אחד זולתם,
אלא רק השמן שהבאתי לזכאר בן מדין; חי אלוהים, נשארתי חייב ד' דינרים ושלחתי (וביקשתי) מאדם יקר לי ביותר, פראג' בן יחיא, דודו של
חסון, שילווה לי אותם, אבל לא נענה. אף הצעתי ממשאוי הניל רבע הקנטאר, על מנת שאמצא מישהו שישחרר אותי (מהחוב), אבל לא מצאתי. הגעתי
לפַלֶרמו ביום ראש השנה ומצאתי את האוניות מקיפות את החומה; חי אלוהים, ובשבועת התורה, לא מצאתי לי בפַּלֶרמו אף דינר במזומנים, אף על פי
שהיו לי שם סחורות בדינר ואף באלפיים. השארתי שם מישהו שימכור בשבילי את הפשתים במשך החורף, ומצאתי אותן כפי שהיו. ואולם (מחיר) הפשתים היה
במשך החורף ע', וכשבאתי מצאתין שוות מ', ואיש אינו משווק מהן כלום; ואי אפשר להמתין לבוא האוניות ורק אז למכור את
הפשתים ולקנות בתמורתן משהו ולשלוח זאת. חוץ מזה, מצאתי שהשמן שווה ה' קפיזים בדינר, ונפסיד בו רבע חי אלוהים מהקרן. אין לי
לחשבוני הפרטי – אף לא דינר אחד (מושקע) בשמן, אלא כולו שותפות ביני ובין אנשים מוסלמים ויהודים מאנשי פָּלֶרְמוֹ. כתבתי לך כבר
שמסרתי לאדוני ורבי שישלח נ' זקים שמן ואמנם כך היה. ופרטי המעשה: העמיסו על ידי אדם מוסלם כ"ז זקים שעליהם מצוירים
שמך ושמי, והוא הפנה אותם למאזר, לסלאמה בן יוסף אלקמחה, כדי שיעמיס אותם באוניות (למשלוח) אליכם. והגיעה האונייה לשאקה אחרי
שברחה מפני האויב; האונייה עצרה בקרב האוניות המצטופפות(?), ולקח המוסלם את השמן לידיו ומכר אותו על פי ראות עיניו וקנה בתמורתו
חיטים וחזר לספאקץ; וחי אלוהים, לא פדה (אפילו) את הקרן: וחי אלוהים, הוא קילל אותי, באומרו: אזקוף את ההפסד לחובתך; ואשר לשאר נ' (הזקים), היה מדובר
שהוא יעלה אותם על אוניית בן אלמין, שהיתה של האדון אבו עַבְּדאללה; אבל אז התרחש המסע של צי המלחמה ממהדייה וכניסתו לספאקץ.
הוא הכניס לאונייה ו' זקים שמן וה' של עטרן ועמדנו להכניס את השאר. אלא אז הגיעו הידיעות על צי המלחמה שהוא תוקף,
על כן חשש להעמיס את השאר; ובא צי המלחמה ותפס את האונייה ביום שבו היתה צריכה להפליג והביאו אותה יחידות הצי למהדייה ופרקו כל מה
שהיה בה, ולקח את זאת הסלטאן, כלומר את מה שהיה בה (מיועד) לאנשי ספאקֵץ וְלַקאיד והפריש מו' (הזקים) שמן שלך ג', הכי נחותים, ולקח אותם
אדוני אבו אלחסן אחיך כפי שהיו, מלאים, בנוכחות חסון בן יחיא, כי כאשר פניתי אל פקיד (הסוחרים) במאור הודיע לי חסון שהם
הורדו וכי קיבל אותם אחיך. והגיעה האונייה למאור ופרקו אותה, וקיבלתי ממנו את ה' העטרן ושני זקים שמן, ונשאר אצל הפקיד (זק) אחד, ואמר
שהוא אבד. אבל הייתי חייב לו מדמי ההובלה בסך י"א דינר, ח' דינרים, ועיכבתים ולא שילמתי לו כלום בגלל הזק, ורבתי אתו זמן רב ולא לקחתי
כלום, ותבע ממני כל הזמן את דמי ההובלה. אז מכרתי את שני הזקים ונכנסו בעדם מ"ב רבעי דינרים ומכרתי את ה' העטרן, שנכנסו מהם מ"ח רבעי דינר, סה"כ
צ' רבעי דינר, ונותרו לנו שני כדים ריקים השווים ו' רבעי דינר; סך הכול, צ"ו רבעי דינר; ונותרו ג' הכדים, הגדולים והמשובחים שבהם, אצל
אחיך. הם מכילים לי מטר לפי מידת קיוואן; הסכום המגיע בעדם: ע"ב רבעי דינר, מן המכירה הזאת; כבר כתבתי לו כמה מכתבים (וביקשתי) שישלח אותם אלי, אבל לא
עשה זאת. אקווה ששלח אותם אליך או זיכה אותך בתמורתם; וכיוצא בזה עניין המשאוי שהתקלקל: לא השארנו אותו אצלו, כי הוא אינו מכיר
בהפסדיך. ובא מכתב מאדוני ורבי שחייבים בעד ו' הזקים שמן וה' עטראן ל"ד דינר נזאריים עוברים לסוחר ספאקציים,
מהם י"ח דינר בעד השמן, והכדים ו' דינרים, וי' דינרים העטרן, סך הכול ל"ד דינר, אבל לא שלח את דמי ההובלה. יש להוסיף את צ"ו רבעי הדינר
לחשבון. עוד אודיעך שבתחילה היו בשותפות בינינו ד' משואי פשתים, והגיעו לספאקץ בשלום, ומכר מהם אדוני ורבי משאוי במחיר
ט' דינרים הקנטאר, וכתבתי לך על זאת. ושלח לסוסה משאוי אחד ומכר אותו באותו אופן בקירוב, לעת עתה איני יודע את חישובו המדויק.
ושלחו אליך, ממש באותו זמן, ק"ק דינר, עם יוסף אלדיכי, מהם ק' לחשבוננו הפרטי וק' לשותפות. ונשלחו אליך מספאקץ עם
עת'מאן אלספאקצי י' זקים שמן ושני נאדות סבון ודינרים, היתרה מהק' האחרים; כל השותפות תסתכם בק"ק. כמו כן נשלח
לחשבוננו הפרטי כיס, ובו כ' דינרים; עוד נשלחו עם חֲסִין בן אלקביי סי דינר לחשבוננו הפרטי, מקווה אני שתעשה עמנו כפי
שעשינו עמך. יצאתי מפְּלֶרמוֹ וכתבתי לך על זאת עם נושאי המכתבים. מצאתי שהפשתים לא נמכרו. בזמן (מסיק) הזיתים הן שוות י' דינרים
הקנטאר. אחר כך כתבתי לברוך שישלח אלי את היתרה מהתמורה של משאוי הלכה, שנשיג בה שמן, והייתי מחכה לזאת, ולא שלח, עד (שבסוף) שלח; ומצא
אדוני ה'קאיד' לנכון לשלוח אותי לינונש שאקצוב (או: אגבה) בשבילו את המעשרות, ועמדתי להשיג שמן לרוב בשבילך ובשביל האחרים, מכספי, עד שיגיעו
הכיסים, והוצאתי דינרים לרוב, והעניינים התנהלו למישרין. והיה הדבר מיועד לי ולך ולאחרים מאנשי פָּלֶרְמוֹ, מוסלמים ויהודים,
ומאנשי אטראבלס ומאנשי מהדייה. אבל לאחר חלוקת הדינרים ומסירתם לַבַּדַוים ולאחר שהם התחילו במסיק והגיע זמן
הביצוע, התחולל, כפי שכבר נודע לך, הסכסוך בין ה'סלטאן' ובין ה'קאיד', ותקף הצבא של ה'סלטאן' לכיוון ספאקֵץ והדביר את צבא ה'קאיד'
וכבש את מרבית הארץ ותפס מידי ה'קאיד' את מצודות החוף כולן, שהן (המגינות) על הים. ה'סלטאן' השתלט על מרבית האזור שבשליטת ה'קאיד' והכריז
ה'סלטאן' ביישובים: מי שייתן לאדם מספאקץ קפיז שמן, יהיו כספו ודמו הפקר. ולא נותרו בשליטת ה'קאיד' מן האנשים אשר
חייבים לי (זיתים בעד סכומי כסף) שחילקתי אלא מעטים, כי הלוא הכול בשליטת ה'סלטאן'. חי אלוהים, היה איש אחד חייב לי ק' דינר בעד
ה' אלפים פיזים שמן, והוא עכשיו בשליטת ה'סלטאן', ועד עכשיו לא קיבלתי ממנו כלום. אחרי כן הגעתי ב(חג) השבועות לספאקץ
מינונש, ומצאתי שהתחדש הביקוש לפשתים, ומכרתי את שני המשואים באשראי עד סוכות: המשאוי שעליו הסמל של בן צדקה ומשאוי (פשתים) בראני', ומכרתי להם
את שני המשואים יחדיו, האחד בט"ו דינר והאחר בי"ט דינרים. חייבו אותי בתשלום כָמְס' בעד שני המשואים, מפני שהחשבון וסיכומו לא היו עדיין בידי
באותו זמן, (בערך) על ק"ע דינר עד קס"ה, עד שאבדוק את חשבונם אצל אדוני ורבי. ואחר כך הגיעו האוניות, ונעשו
הפשתים (שוות) ח' דינרים הקנטאר. אז פרצה בינינו וביניהם מחלוקת נוראה, ולולא היוקרה וגם האנשים שדיברו והעידו
נגדם בדבר הדינרים - כי לא ידעו העדים שאנחנו מכרנו להם פשתים, כי הגשנו נגדם תביעה רק על הדינרים, והכחשנו שמכרנו להם
פשתים – לא היינו מקבלים מהם כלום. חי אלוהים, לולא היינו נוחים כלפיהם, לולא קיבלנו מהם דרהמים, ולולא באנו לקראתם (בעניין) דמי ההמרה וטיב המטבעות, לא
היינו משווקים (את הפשתים). וכל זאת כדי שיגיע אליך רווח. חי אלוהים, הלוא אין ספק שהפשתים שלי נשארו בספאקץ ובפַּלֶרמו ולא יכולתי למוכרן עד עכשיו.
הן נשארו שם מן השנה שבה הייתי אצלכם, כאשר העדפתי למכור את של השותפות על פני מה שבחשבוני הפרטי. והנה הגיע מכתבך, אדוני ורבי, ובו אתה כותב שלא קיבלת
את היתרה מן התמורה של הפשתים שבשותפות עד עכשיו, וכי קיווית שיגיעו (כספים) ממך אשתקד'; והגיע מכתבך אתה שבו אתה כותב שכל
הסכום הגיע בשלום, ואתה כותב על עניין ס' הדינרים שהיו אצל בן אלקביי, וכי הגיע אליך מכתבו של האדון אבו אסחק שבו הוא כותב
ש(הכספים) הגיעו בשלום וכי הוא עומד לשולחם אליך; מפני שחושש הוא לכתוב לך שהם אבדו, ואז אתה מבקש מאתנו שנכתוב לו ונאשים אותו על
שעיכב אותם, וכי אתה תגבה אותם ממנו אחרי הפלגת האוניות. ואמנם לא היה לנו ספק שאתה תגבה אותם ממנו, והוא הדבר שעיכב בעדנו מלכתוב
בשבילך ייפוי כוח נגדו; עוד כתבת על המחלה והמחושים שתפסו אותך באותה שנה וכי קנית משאוי גיל ומשאוי תבלינים ומשאוי פלפל,
לאחר שהכנסת לשותפות את הדינרים שבחשבוננו הפרטי, וכי היו בשותפות למעלה מקק"פ דינרים, בתוך זה צ' הדינרים בזהב גולמי
שהגיעו אליך מאת ברוך. וכתבת שקנית משאוי פלפל וזנגביל וכי נשארו מהדינרים או ק' או צ' דינרים.
וכתבת שהיתה לכם הכנסה בעד ק"כ דינר שבחשבונכם הפרטי, של קי"ד דינר, חוץ מהס'; מהם הוצאת בשביל עמראן דינר, ועוד כי וכמה דינרים דמי הובלה באונייה
שהייתי חייב לך, ונותרו צ' וכמה דינרים, והוספת עליהם את הדינרים שנותרו אחרי משאוי הפלפל, וקנית בהם את משאוי
הניל; אבל לא זה מה שהיית צריך לעשות, כי לא הוריתי לך לקנות ניל; אלא שקנית אותו ושלחת אותו למהדייה, דבר שלא הוריתי לך לעשותו, ואחר כך
סידרת שיהיו בו שלושה רבעים שלנו ורבע שלך; את זה היית צריך לסדר שיהיה של השותפות, אם כבר עשית דבר שכזה, ולקנות לנו לחשבוננו הפרטי,
כפי שהיה כתוב במכתבים שלי שהגיעו אליך. אמנם במה שקנית לשותפות אינני חולק עליך, כפי שגם אתה בעצמך אינך חולק (על מה שקניתי אני לשותפות);
ואולם עשית מעשה שיש בו שתי בחינות, קנית לי מה שלא הוריתי לך, ושלחת זאת למהדייה; וזה מעשה, אחי, שאינני יכול להבין אותו; חי אלוהים, לא…

recto, right margin
(4-1) יגן אלוהים עלינו. ומה ששלחת, אדוני ורבי, באותה שנה: דינר אחד, חוץ מכ' הדינרים שהיו (8-5) לזכותך בעד דמי ההובלה, ואותם ס' דינרים שהיינו מקווים (לקבלם). אלוהים ימציא לנו חילופם במהרה. אתה מאשים אותי אדוני כי לא (12-9) שלחתי אליך באותה שנה (סחורה). מה היא אותה סחורה שהשהיתי ולא שלחתי לך? ראשית, ד' משואים שקידמנו עליהם (16-13) ק"ק דינר ושלהם המתננו שנתיים. וקיוויתי שס' הדינרים שאצל בן האלכסנדרוני הגיעו אליך. ועוד ד' (20-17) דינרים תמורת בן אלסכנדראני, הוא אברהם בן פראח.השמן והעטרן, סך הכול קקצ"ד דינר. איני סבור שמד' המשואים תהיה הכנסה (26-21) שווה לזו, אחרי ניכוי ההוצאות ויתרת דמי ההובלה; ועוד: שלחתי לך דמי קדימה משלי בעד הסחורה שתגיע באותה שנה, ק"ק דינר, (29-27) והם הגיעו אליך בידי האדון אבו יַעֲקוּבּ יוּסָף בן אלקאבסי, (34-30) ומתוך הנחה שני זקים שיגיעו אליך יסתכמו בק"ק דינר; אבל גזר אלוהים שיתעכבו, והגיעו לפֶלֶרמו אחרי ששלחתי (38-35) מכתבים לברוך, שלא יעכב את היתרה מהתמורה בעד הלכה וכי ישלח אותה, ועל פי חשבוני, צריכים היו להגיע אליך. 
recto, top margin
(4-1) ש"ש דינר: ק"ק מאטראבלס, ות' דינר משלי; אבל התעכב (9-5) השמן (שנשלח) אליך, בערך ק"ק דינר; ואולם הדינרים ששלחתי בידי האדון אבו יַעֲקוּב הגיעו אליך, (14-10) וק"ק הדינרים מאטראבלס הלוא הגיעו, כי הגיע אלי מכתב מברוך, ובו הוא מבקש את חסותו ואת הגנתו (15–19) של אלוהים כלפינו; כי אני כתבתי לו ואמרתי: לא שלחת כלום. נשבע לי אפוא במכתבו. 
verso

בשבועות נוראות והביא את עדותו של ר' יוסף ושל כמה וכמה מאנשינו, שהוא שלח את הכיס בנוכחותם, עם בן אחיו של בן האלכסנדרוני. אחר כך הגיע אבו אלחסן
בן הרב של פַּלֶרמו ואמר לי ש(הכיס) הגיע אליך. ואינני יודע מה הדבר הזה אצלך, שאתה מפרסם את עניינו ברבים, אבל אינך כותב (לי) שהגיע; הלוואי שהייתי יודע, על מי
חובת ההוכחה, האם עלי ולא עליך? הלוא דבר זה, אחי, הוא משחק בדיני נפשות; צריך היית לטפל בכל סכום על פי עניינו, ואם חל בהם עיכוב לומר לי:
חל עיכוב השנה, ולא הייתי מאשים אותך על שחלו עיכובים. אבל הגיעו השנה המכתבים ממך, ואתה נשבע שאתה מבקש להיפרד, והלוא זה הדבר שאני רוצה בו יותר ממך,
כי אם מתמשכת השותפות מתחילה התרעומת. הלוא אשתקד באתי לפַּלֶרמו אחרי שהפליגו האוניות, ופתחתי את משאוי הפלפל ומצאתי בו זנגביל
פחות, שחור; וחי אלוהים, לא מצאתי איש בפֶלֶרמו שיקנה אצלי ממנו אפילו בעד דרהם, לא מאזורי הנוצרים ולא מזולתם, והיו הסוחרים מתגרים בי: מדי בואי להציעו להם היו אומרים: טוב
מזה קנינו בי' דינרים הקנטאר; ומפני שלא מצאתי לו קונה, קבעתי לו לאחד מאנשינו בנוכחות האדון אבו
אברהם מחיר של ק"ע הקנטאר והוספתי לזה קנטאר וחצי פלפל במחיר קמ"א הקנטאר. הסתכמה התמורה בעד הכול בשש"ח רבעי דינר; כתבתי
לו על זה שטר ונסע עם זה לאזור הנוצרי בשותפות של חצי חצי, ונותרה יתרת משאוי הפלפל, שהסתכם משקלו בג' קנטארים ושליש. עוד כ"ג רַטְלִים ממנו נמכרו
ועוד י"ג רטלים; יהיה סך כל המשקל שלו תקי"ט ושליש. ההכנסה בעד ג' קנטארים ועוד ס"ט רטלים ושליש: תקמ"ז רבעי דינר; והתמורה בעד הקנטאר
וחצי והזנגביל: שש"ח רבעי דינר; סך הכול: אלף קנ"ה רבעי דינר; מזה יש לנכות מה ששילם אבו אברהים, היתרה של דמי ההובלה וההיטלים: ל"ב רבעי דינר וחצי. (נותרו)
אלף קכ"ב רבעי דינר וחצי; בניכוי רבע דינר למי שכתב את השטר, נותרו אלף קכ"א וחצי; לזה יש להוסיף קנ"ה רבעי דינר שנותרו אצלנו
מלפני בואי מאלכסנדריה ועוד צ"ו רבעי דינר שכתבתי לך (עליהם); יהיה סך הכול: אלף שע"ב רבעי דינר וחצי; אתה חייב ק"ק דינר ששלחתי לך
ממהדייה, דמי קדימה בעד סחורה זו שנמכרה, שקולים בטביעת מהדייה, תמורת הזפת והשמן; ויש בהם פגומים וחסרים במשקלם: שישית בכל דינר, התוצאה: קל"ג
רבעי דינר; ניכיתי מהם י"ג רבעי דינר על חשבון מי דינר משובחים עוברים לסוחר; היתרה של הפחת: ק"כ רבעי דינר, ויש להוסיפם לק"ק הדינר. סך
הכול, ברבעי דינר: תתק"כ רבעי דינר; יתרת החשבון: תנ"ב רבעי דינר וחצי. אשר לשותף שנסע אל אזור הנוצרים, הוא שהה
ח' חודשים ונגרם לו הפסד; על כן חייבתי אותו בשבועה, אבל ביקשו ממני אנשינו שאקח ממנו את הקרן, לאחר שאתן לו אשראי
על ק"ה רבעי דינר עד חנוכה, ועשיתי כן כי ידעתי שהיה לו הפסד, אבל לא עשיתי זאת אלא לאחר שהראיתי תחילה לאדון אבו אברהם ולאחרים
את (שטר) השותפות והודעתי להם שסכום זה הוא ביני ובינך. אחר כך הגיעו השנה מכתביך ועמם ה' משואים של פשתים ורבע עלאוה' נשדור; ואתה
מזרז אותי שאמכור ושלא אשהה אפילו דרהם אחד משלך. והלוא אילו הייתי אדם הדוחה בקשה ורווח, הייתי מוכר אותן בזמן שהיו (נמכרות) בל' רבעי דינר, משום שהיו
הפשתים שוות לעת בוא האוניות, ל"ה רבעי דינר הקנטאר, המשובחות שבהן, והיתר מלי ומטה; על כן השהיתי אותן והפניתי מהן שני משואים למאור משום שהן
ספגו מים (בדרך), בערך קנטאר מהן ספגו מים, עד כדי כך שלא היינו מקבלים בעדן אפילו דִרְהַם אחד, ולא נותר מהן אלא רבע קנטאר, שמכרתי בו' רבעי דינר
והשאר היה טיט, כמו משקע הנילוס. והיתה ההכנסה בעד הנשדור יחד עם הפשתים שנרטבו, ועם הוורדים, קכ"ב רבעי דינר וחצי, בניכוי ההיטלים על
המשואים ודמי ההובלה, ס"ג רבעי דינר וחצי, לפי פירוט; חי אלוהים, לא נכנסו בעד הוורדים אלא שני רבעי דינר וחצי; היתרה נ"ט רבעי דינר, שיש להוסיף לתנ"ב רבעי דינר
וחצי הנזכרים לעיל; סך הכול: תקי"א וחצי. ומכרתי את שני המשואים שהבאתי למאור, במחיר מ' רבעי דינר הקנטאר, והסתכמה ההכנסה בעדם
בשמ"ה רבעי דינר מנויים, וקידמתי על חשבון ג' המשואים שנותרו בפַּלֶרְמוֹ, יחד עם ק"ה רבעי הדינר שנותרו אצל השותף,
ששנ"ה רבעי דינר בתנאי שיימכרו או בפַּלֶרמוֹ או במאזר. יהיה הסיכום הכולל: אלף תקי"א רבעי דינר וחצי, חוץ ממה שייכנס מעל לתמורה
של ג' המשואים, אם יימכרו, ועוד תקק"ה. מהסכום הזה יש לנכות את הק"ה שאצל השותף. היתרה: אלף ת"ו וחצי; מגיע לך מהם תש"ג
רבעי דינר; זאת בראותי, אדוני, שמבקש אתה שניפרד, והלוא איני רוצה להכריח אותך כלל וכלל. כמו כן קיבלתי אישור שהגיע הכיס ששלח ברוך
מאטראבלס אליך. והלוא אין הלבבות שלנו עתה כפי שהיו, כשסמכנו זה על זה. על כן אני מעכב את שי רבעי הדינר עד שאראה מה מגיע לי
בעד הכיס שהגיע אליך מאת ברוך, תמורת הלכה, כי עד עכשיו אין לי אישור על הסכום שבו ולא על חשבונו. והסיבה שאני מעכב את שי רבעי הדינר
היא אך ורק שלפי חשבוני, אם הכיס הוא של ק"ק דינר, מגיע לי ממנו ק' דינר (מחוק: לר' נהוראי רבעי דינר), מהם ל' דינר כמס' שיש להפחית מאותם ק' דינר שהם חלקי,
ותהיה היתרה ע' דינר, ובשבילם אני מעכב את שי רבעי הדינר האלה; רצוני שתשלם לר' נהוראי את המגיע לו ולא תשהה זאת. אני מחכה למכתב מברוך
עם פירוט החשבון, ולמכתב מאדוני ורבי ובו פירוט של ד' המשואים ושל אלף רבעי הדינר השלמים שקידמתי מחשבוני, כי – אני לא קיבלתי
מן התמורה בעד שני המשואים אף פרוטה. חוץ מזה, היה אלוהים מדובר שאשלח לך רבעי דינרים. אבל נרתעתי מזאת. והיה מדובר שאבוא בעצמי, אבל הערכתי שאם אסע
השנה יהיה בזה הפסד, בגלל טרדות בלתי נסבלות, כי עברו עלי בחורף הזה בפַּלֶרְמוֹ עניינים חמורים, כי הוציאו עלי שמועה רעה, אנשים מאנשינו, שהיתה עינם צרה בי, מפני
שראו שהתיישבתי באי וקניתי בית במאור בש' דינר וכי שלחתי להביא את משפחתי מספאקץ וכי הם עומדים להגיע; כל זאת מפני
שראיתי שהמצב בלי נסבל. באפריקיא איני יכול לגור, שהלוא לא אוכל להיכנס לא לסוסה ולא למהדייה, ואילו לעירי כבר איני יכול להגיע מפני
שהסלטאן נלחם בה וכל נסיעה אליה היא בלתי אפשרית; על כן כאשר נודע להם שאני מתגורר (באי) הביאו את שמועתי אל המלך, וכאשר לא הצליחו להשיג את מבוקשם אצל המלך
פנו לפגוע בי אצל אדם מוסלמי, שותף שלי, הידוע בשם עבדאללה, פקידו של הממונה על השוק, וביקש להטיל עלי קנס ק"ק רבעי דינר; וגם אצל סודאן,
שעמו אני עכשיו במחלוקת והוא דורש לחייבני בשבועה, ולא זו בלבד אלא שטען שרימיתיו; והוא שסודאן נתן לי ק' דינר
שחציים הם שלו וקניתי להם בהם כדים ומילאתי אותם שמן ושילמתי בעד הוצאות ההובלה ושלחתים אליך. חייבו אותי אפוא בשבועה שפעלתי
באמונה לגבי החצי שלו. אנשינו הנוסעים יודיעוך. כולו בא מתוך קנאה. נאלצתי אפוא להישבע לו, ומשראיתי שכאלה הם
פני הדברים, קיבלתי על עצמי בשבועה שהשנה לא אקח לי שום שותף, וזה הדבר שגרם לי לרצות להיפרד; אבל מאחר שלא הצלחתי
אף לנסוע, לקחתי לי שותף והתחייבתי לו על שליש הרווח, והשותף שלי היה תמאם בן זרבי איש סיציליה אשר בפַּלֶרמו. היה הסכם ביני ובינו
וירדתי למאזר בעודי משאיר אותו בפַּלֶרמוֹ - כדי לקנות לי כמות של שקדים, ומתוך כוונה שאשלים לו את סכום הקרן שהיה ביני ובינו ואז יעלה הוא
על אחת האוניות. אז התרחש, אדוני, האסון הידוע לכם, בוא האויב ושרפת האוניות; אחר כך קיבלתי מאותו אדם מכתב במאזר
ובו הוא כתב שהוא לא ייסע וכי הוא מפחד, ותמצא לך מי שייסע'. היה אז אצלי בבית אדוני אבו אלפרג' נסים, ואתה יודע שיש לו חובה כלפינו, 
שהלוא גדל אצלנו והוא אצלי במדרגת אח; הוא ראה כמה אני נבוך וכמה קשה מצבי, מפני שכבר העמיסו את סחורתי באוניות שהיו
במאור וגם בפֶלֶרְמוֹ, והתכוונתי לנסוע בעצמי, אבל חששתי פן יינזק כל רכושי שבפַּלֶרמוֹ. כאשר ראה נסים
באיזה מצב אני, כאב לו הדבר; אז ביקשתי והתחננתי לפניו שיעלה הוא על סחורה זו, אף על פי שכבר הטעין את סחורתו הוא ואת כל חפציו באונייה ועמד
להפליג למהדייה, ואז השאיר הוראות וירד והפקיד על סחורתו מישהו שייסע עמה למהדייה וקיבל עליו להשגיח בעצמו על סחורתי, והחליט לנסוע. לא חשתי
שצריך אני לקנות גם לך בקנותי לעצמי, וסברתי שחייב אני על פי המנהג לשלוח לך את שלך… סחורתך בתוך הסחורה שלי, והסכמתי עם
נסים, בתנאי שק' דינר אלה שהם שלך יהיו כלולים בסך כל הדינרים שהם ביני ובינו. ומה שהבאתי לידיעתו הוא כי ש"ש הדינרים
ביני ובינו הם בשותפות, וכי ק' דינר הם שלך, בסך הכול ת"ש דינר. פירוט הת"ש: קנינו נ"ח קנטאר עופרת, ורבע ול"ה כדים שמן
וג' סלים נחושת… סכום התמורה בעדם: ת' דינר; התמורה בעד הנחושת תגיע ממהדייה, כי הנחושת תימכר במהדייה ותיכנס
התמורה בעדה בדינרים, שיגיעו אליכם, ויתרת ת"ש הדינרים תגיע אליכם ממהדייה…; …(אם ייתן) אלוהים יתעלה
והכול יגיע בשלום ויימכר הכול ותתקבל התמורה, תקבל מזאת רבע מן הכספים, ק', מתוך הת"ש; ואם תהיינה אבדות,
יהיה על כל דינר על פי חלקו, ואם יהיה במקום… (על כל) דינר על פי חלקו, ואם יהיה עיכוב… סכום כלשהו מן הכספים ולא יגיע, יחול
על כולם, וייקח (כל) איש את חלקו ממה שייכנס, כלומר (אחד חלקי שבעה?) מן ההכנסה. ומה שלקח עמו נסים כשעלה, יחד עם ל"ה הכדים
שמן במהדייה, יהיה סכום תמורת (הסחורות) שעמו…; חי אלוהים, אני לא… את נסים בעניין המחיר אלא לאחר
בקשות עצומות ותחינות .... האדון .... והוא יספק את כל .... כי ק"ה דינר אלה…
ששלח לך, חי אלוהים, הם דמי קדימה…; אני, חי אלוהים, נזקק לכל דינר; ואם חס ושלום יהיה עיכוב בסכום כלשהו, אל תיתן לו, ואל תיקח, לא
…הכספים בחשבונו. ואני מבקש שתדאג לו ותהיה לצדו בכל מה שיבקש ממך, ובכל מה שהוא צריך לקנות, כי אתה מיטיב לדעת את זכותו
…כולם. הוא לא נכנס לעיר (זו) לפני כן, ואבקש ממך שלא תמנע ממנו… בכל מה שישיג; ואם (יזדמן) לו לקנות פשתים מן הקאלוץ,
תהיה עמו לצדו, ויארוז אותן, ויכתוב עליהן את שמי ואת שמך… ותהיה לצדו אתה בעצמך בבתים של
(פקידות) הסוחרים, כדי שיקנה ויארוז ויכתוב גם עליהם את שמי ואת שמך, כי אני כתבתי עליו שטר שותף… ש"ש הדינרים
שבידו, והשטר הוא אצלי. ועוד יש לו, בידיו של אבו יצחק ברהון, שמן, ובזאת (שמן) חוץ מק"ק… את חלקו בקנייה זו.
אבקש אפוא ממך שתמלא את מקומי ואף למעלה מזה, במילוי הצרכים של הקניות והוצאות ההובלה. אשר לס' דינר שחייב בן האלכסנדרוני, אבקש מאדוני ורבי שיכתוב לך ייפוי כוח כלפיו
לשם גבייתם ותקבלם לעצמך; וכאשר תקבלם תהיה מחציתם שלי, ל' דינר; כמו כן שייכים לי מחצית משלושת הזקים שמן שאצל אחיך, ושייכים לי…
…כנגד כ"ד רבעי הדינר שבהם קניתי לך שתי יריעות אריג ושני מעילים ושלחתים לך עם נסים. ברצון האל, אחרי
שתפלגנה האוניות, אני אברר את חשבון השותפות מתחילתו ועד סופו, כדי שלא תישאר ביני ובינך אף פרוטה ואף טענה. מן היתרה שתהיה לזכותך אקנה לך
מה שיעניק אלוהים, ואשלח אליך בהקדם. אם אקבל ממך מכתב שגבית את ס' הדינרים, תראה כמה מגיע לי… עם המחצית מג' המשואים.

verso, bottom margin
לאדוני ורבי מר אבו זַכַּריא יהודה בר משה נ"ע בן סגמאר, ייתן לו אלהים אריכות ימים ויתמיד את שלומו ואת אושרו; מאוהבו סלאמה בן מוסא בן יצחק נ"ע, ישע רב. יימסר לאדוני… יהודה בן מוסא בן סעמאר, הפקיד.