
<html>
    <head>
        <title>Hebrew Translation of Letter: Halper 389</title>
    </head>
    <body style="max-width: 860px; margin: auto">
        <h1>Hebrew Translation of Letter: Halper 389</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section lang="he" dir="rtl">
            
                <div data-canvas="https://colenda.library.upenn.edu/phalt/iiif/2/81431-p3s46hq9r/canvas/p1">
                    
                    
                    
                        <h3>recto</h3>
                    
                        <ol>
<li><span lang="he">אני כותב לך, אדוני ורבי, ייתן לך אלוהים אריכות ימים ויתמיד את שלומך ואת אושרך ואת רווחתך, ממאזר, בכ"ג באלול; שלומי טוב ואני מאושר,</span></li>
<li><span lang="he">ותודה לאל יתעלה, וממנו אבקש שיוסיף מכל טוב. אודיעך, אדוני, שציפיתי (למכתבים) ממך, אבל בא נושא המכתבים בן עבד ולא הגיע לי</span></li>
<li><span lang="he">עמו ממך שום מכתב, וגרם לי הדבר דאגה נוראה. עוד הוא אמר לי שהיה עמו מכתב בשבילי, אבל לקחו אותו ממנו במהדייה. אילו הגיע, היה מקל</span></li>
<li><span lang="he">עלי, כי ממנו הייתי לומד על העניינים ובייחוד על עניין העופרת, כי במשך החורף היא היתה ח' רבעי דינר הקנטאר, אבל כאשר באו</span></li>
<li><span lang="he">האוניות, נעשה מחירה י"ד רבעי דינר הקנטאר; והלוא לשם זה רצויים הם המכתבים (שמביאים) נושאי המכתבים. הגיעו מכתביך באוניות, מלאים נזיפות והאשמות. חייב</span></li>
<li><span lang="he">אתה לכתוב לי תשובות על מכתבי&hellip; (והגיעה) תשובה עליו. הייתי מקווה שתברך אותי שיצאתי בשלום ממהדייה ונחלצתי</span></li>
<li><span lang="he">מן האבדון ומן המצב הנורא אשר לא (הייתי מאחל) לשום אדם&hellip; ונחרדתי והצעתי לאדון&hellip; כמה פעמים. אף לולא היו בינינו שותפות</span></li>
<li><span lang="he">וידידות ושיתוף פעולה, חייב היית בזאת. כבר חלפה היום שנה (מאז קרו) לי (דברים אלה) ומאז ועד עתה לא פגה התרגשותי, אלא עדיין הפחד בלבי; עיקר</span></li>
<li><span lang="he">מסעי למהדייה היה בגלל דאגתי לעסקיך; האחד &ndash; משאוי הניל ושחרורו, והאחר &ndash; מה שיש לשלוח אליך. כי שיערתי</span></li>
<li><span lang="he">שהמצב ישתפר. אבל קרה ההפך מזה, ואני במצב נורא, וכבר התייאשתי מכספי ומחיי; עד שהביט אלי אלוהים בעין הרחמים</span></li>
<li><span lang="he">וחמל עלי והראה לי את גבורתו וצרר אותי בסלחנותו, לא בזכות ולא בעובדין טבין, אלא בזכות רחמיו, עשה עמי למען שמו.</span></li>
<li><span lang="he">וזו פרשה ארוכה, שאל עליה את אדוני ורבי אבו יַעֲקוּב יוֹסֵף בן פַרַח והוא יודיעך. כל זאת קרה על ידי אחדים מאנשינו</span></li>
<li><span lang="he">שם, המקנאים בהצלחות; חי אלוהים הנורא; הם אכלו בי קורצה והזכירו אף את משאוי הניל, בנוכחות אנשיו של הסלטאן. היתה סיבת הדבר מה</span></li>
<li><span lang="he">שאמרתי, שאין עמי ניל; אז אמרו לי: תביא ערב. אמרתי: אין לי מי שיערוב לי; ודיבר מי שדיבר ואמר: למה הוא אומר: 'אין עמי', אבל יש לו כאן משאוי</span></li>
<li><span lang="he">ניל בק"ק דינר; אז דיברתי על לבו עד אשר עזב את הדבר האחד הזה; אחר כך, כאשר יצאתי, היתה המטרה היחידה שאעלים דבר זה מכל עין. אז הלכתי</span></li>
<li><span lang="he">אל חבורה מאנשינו, שאשאיר אותו אצלם, אבל לא התחבר עמי איש מהם, מפחד הסלטאן, בייחוד מפני שבני עוולה אלה הם יהודים,&nbsp;</span></li>
<li><span lang="he">אשר יודעים כל סוד. חי אלוהים, הראשון שהתחמק ממני היה אחיך, הוא התחמק, ובן דודך ודודך (אחי אמך) וכל ידידי וידידיך. על כן כאשר</span></li>
<li><span lang="he">ראיתי מה המצב וכי אם יעברו יומיים יתקלקל הניל, וכי לא אמצא 'קארב' שיפליג לפַּלֶרמו, שלחתי אותו אפוא למגרב. וגזר אלוהים</span></li>
<li><span lang="he">יתעלה בנוגע אליו שיתקלקל. הסיבה היחידה שלא לקחתי אותו עמי ב'קארב' היתה שחששתי בנוגע אליו, כי עליתי על ה'קארב' לגמרי בגנבה, מתחבא (מפחד)</span></li>
<li><span lang="he">משאלות שעלול לשאול אותי מישהו שהוא מיקירי הסלטאן. וחי אלוהים, שיערתי שאם ימצאוני נוסע באונייה, יילכו הרווח שלי וגם כל מה שהיה עמי, על כן</span></li>
<li><span lang="he">עליתי בלי שיהיה אצלי אף דינר, לא של עצמי ולא של מישהו אחר, אחרי שנתתי שוחד אחד עשר דינרים כדי שלא ייקח ממני הסֶלטאן אף לא פרוטה אחת;</span></li>
<li><span lang="he">חי אלוהים, עלתה לי השנה הזאת ע' דינרים בקירוב בזהב, וראיתי בזאת מציאה, והייתי שמח לשלם אפילו ת"ש דינרים</span></li>
<li><span lang="he">ובלבד להיחלץ מן המצב הנורא. וכבר שלחתי לך ק"ק דינר ממהדייה. חי אלוהים, לא היה אצלי במהדייה אף לא דינר אחד זולתם,</span></li>
<li><span lang="he">אלא רק השמן שהבאתי לזכאר בן מדין; חי אלוהים, נשארתי חייב ד' דינרים ושלחתי (וביקשתי) מאדם יקר לי ביותר, פראג' בן יחיא, דודו של</span></li>
<li><span lang="he">חסון, שילווה לי אותם, אבל לא נענה. אף הצעתי ממשאוי הניל רבע הקנטאר, על מנת שאמצא מישהו שישחרר אותי (מהחוב), אבל לא מצאתי. הגעתי</span></li>
<li><span lang="he">לפַלֶרמו ביום ראש השנה ומצאתי את האוניות מקיפות את החומה; חי אלוהים, ובשבועת התורה, לא מצאתי לי בפַּלֶרמו אף דינר במזומנים, אף על פי</span></li>
<li><span lang="he">שהיו לי שם סחורות בדינר ואף באלפיים. השארתי שם מישהו שימכור בשבילי את הפשתים במשך החורף, ומצאתי אותן כפי שהיו. ואולם (מחיר) הפשתים היה</span></li>
<li><span lang="he">במשך החורף ע', וכשבאתי מצאתין שוות מ', ואיש אינו משווק מהן כלום; ואי אפשר להמתין לבוא האוניות ורק אז למכור את</span></li>
<li><span lang="he">הפשתים ולקנות בתמורתן משהו ולשלוח זאת. חוץ מזה, מצאתי שהשמן שווה ה' קפיזים בדינר, ונפסיד בו רבע חי אלוהים מהקרן. אין לי</span></li>
<li><span lang="he">לחשבוני הפרטי &ndash; אף לא דינר אחד (מושקע) בשמן, אלא כולו שותפות ביני ובין אנשים מוסלמים ויהודים מאנשי פָּלֶרְמוֹ. כתבתי לך כבר</span></li>
<li><span lang="he">שמסרתי לאדוני ורבי שישלח נ' זקים שמן ואמנם כך היה. ופרטי המעשה: העמיסו על ידי אדם מוסלם כ"ז זקים שעליהם מצוירים</span></li>
<li><span lang="he">שמך ושמי, והוא הפנה אותם למאזר, לסלאמה בן יוסף אלקמחה, כדי שיעמיס אותם באוניות (למשלוח) אליכם. והגיעה האונייה לשאקה אחרי</span></li>
<li><span lang="he">שברחה מפני האויב; האונייה עצרה בקרב האוניות המצטופפות(?), ולקח המוסלם את השמן לידיו ומכר אותו על פי ראות עיניו וקנה בתמורתו</span></li>
<li><span lang="he">חיטים וחזר לספאקץ; וחי אלוהים, לא פדה (אפילו) את הקרן: וחי אלוהים, הוא קילל אותי, באומרו: אזקוף את ההפסד לחובתך; ואשר לשאר נ' (הזקים), היה מדובר</span></li>
<li><span lang="he">שהוא יעלה אותם על אוניית בן אלמין, שהיתה של האדון אבו עַבְּדאללה; אבל אז התרחש המסע של צי המלחמה ממהדייה וכניסתו לספאקץ.</span></li>
<li><span lang="he">הוא הכניס לאונייה ו' זקים שמן וה' של עטרן ועמדנו להכניס את השאר. אלא אז הגיעו הידיעות על צי המלחמה שהוא תוקף,</span></li>
<li><span lang="he">על כן חשש להעמיס את השאר; ובא צי המלחמה ותפס את האונייה ביום שבו היתה צריכה להפליג והביאו אותה יחידות הצי למהדייה ופרקו כל מה</span></li>
<li><span lang="he">שהיה בה, ולקח את זאת הסלטאן, כלומר את מה שהיה בה (מיועד) לאנשי ספאקֵץ וְלַקאיד והפריש מו' (הזקים) שמן שלך ג', הכי נחותים, ולקח אותם</span></li>
<li><span lang="he">אדוני אבו אלחסן אחיך כפי שהיו, מלאים, בנוכחות חסון בן יחיא, כי כאשר פניתי אל פקיד (הסוחרים) במאור הודיע לי חסון שהם</span></li>
<li><span lang="he">הורדו וכי קיבל אותם אחיך. והגיעה האונייה למאור ופרקו אותה, וקיבלתי ממנו את ה' העטרן ושני זקים שמן, ונשאר אצל הפקיד (זק) אחד, ואמר</span></li>
<li><span lang="he">שהוא אבד. אבל הייתי חייב לו מדמי ההובלה בסך י"א דינר, ח' דינרים, ועיכבתים ולא שילמתי לו כלום בגלל הזק, ורבתי אתו זמן רב ולא לקחתי</span></li>
<li><span lang="he">כלום, ותבע ממני כל הזמן את דמי ההובלה. אז מכרתי את שני הזקים ונכנסו בעדם מ"ב רבעי דינרים ומכרתי את ה' העטרן, שנכנסו מהם מ"ח רבעי דינר, סה"כ</span></li>
<li><span lang="he">צ' רבעי דינר, ונותרו לנו שני כדים ריקים השווים ו' רבעי דינר; סך הכול, צ"ו רבעי דינר; ונותרו ג' הכדים, הגדולים והמשובחים שבהם, אצל</span></li>
<li><span lang="he">אחיך. הם מכילים לי מטר לפי מידת קיוואן; הסכום המגיע בעדם: ע"ב רבעי דינר, מן המכירה הזאת; כבר כתבתי לו כמה מכתבים (וביקשתי) שישלח אותם אלי, אבל לא</span></li>
<li><span lang="he">עשה זאת. אקווה ששלח אותם אליך או זיכה אותך בתמורתם; וכיוצא בזה עניין המשאוי שהתקלקל: לא השארנו אותו אצלו, כי הוא אינו מכיר</span></li>
<li><span lang="he">בהפסדיך. ובא מכתב מאדוני ורבי שחייבים בעד ו' הזקים שמן וה' עטראן ל"ד דינר נזאריים עוברים לסוחר ספאקציים,</span></li>
<li><span lang="he">מהם י"ח דינר בעד השמן, והכדים ו' דינרים, וי' דינרים העטרן, סך הכול ל"ד דינר, אבל לא שלח את דמי ההובלה. יש להוסיף את צ"ו רבעי הדינר</span></li>
<li><span lang="he">לחשבון. עוד אודיעך שבתחילה היו בשותפות בינינו ד' משואי פשתים, והגיעו לספאקץ בשלום, ומכר מהם אדוני ורבי משאוי במחיר</span></li>
<li><span lang="he">ט' דינרים הקנטאר, וכתבתי לך על זאת. ושלח לסוסה משאוי אחד ומכר אותו באותו אופן בקירוב, לעת עתה איני יודע את חישובו המדויק.</span></li>
<li><span lang="he">ושלחו אליך, ממש באותו זמן, ק"ק דינר, עם יוסף אלדיכי, מהם ק' לחשבוננו הפרטי וק' לשותפות. ונשלחו אליך מספאקץ עם</span></li>
<li><span lang="he">עת'מאן אלספאקצי י' זקים שמן ושני נאדות סבון ודינרים, היתרה מהק' האחרים; כל השותפות תסתכם בק"ק. כמו כן נשלח</span></li>
<li><span lang="he">לחשבוננו הפרטי כיס, ובו כ' דינרים; עוד נשלחו עם חֲסִין בן אלקביי סי דינר לחשבוננו הפרטי, מקווה אני שתעשה עמנו כפי</span></li>
<li><span lang="he">שעשינו עמך. יצאתי מפְּלֶרמוֹ וכתבתי לך על זאת עם נושאי המכתבים. מצאתי שהפשתים לא נמכרו. בזמן (מסיק) הזיתים הן שוות י' דינרים</span></li>
<li><span lang="he">הקנטאר. אחר כך כתבתי לברוך שישלח אלי את היתרה מהתמורה של משאוי הלכה, שנשיג בה שמן, והייתי מחכה לזאת, ולא שלח, עד (שבסוף) שלח; ומצא</span></li>
<li><span lang="he">אדוני ה'קאיד' לנכון לשלוח אותי לינונש שאקצוב (או: אגבה) בשבילו את המעשרות, ועמדתי להשיג שמן לרוב בשבילך ובשביל האחרים, מכספי, עד שיגיעו</span></li>
<li><span lang="he">הכיסים, והוצאתי דינרים לרוב, והעניינים התנהלו למישרין. והיה הדבר מיועד לי ולך ולאחרים מאנשי פָּלֶרְמוֹ, מוסלמים ויהודים,</span></li>
<li><span lang="he">ומאנשי אטראבלס ומאנשי מהדייה. אבל לאחר חלוקת הדינרים ומסירתם לַבַּדַוים ולאחר שהם התחילו במסיק והגיע זמן</span></li>
<li><span lang="he">הביצוע, התחולל, כפי שכבר נודע לך, הסכסוך בין ה'סלטאן' ובין ה'קאיד', ותקף הצבא של ה'סלטאן' לכיוון ספאקֵץ והדביר את צבא ה'קאיד'</span></li>
<li><span lang="he">וכבש את מרבית הארץ ותפס מידי ה'קאיד' את מצודות החוף כולן, שהן (המגינות) על הים. ה'סלטאן' השתלט על מרבית האזור שבשליטת ה'קאיד' והכריז</span></li>
<li><span lang="he">ה'סלטאן' ביישובים: מי שייתן לאדם מספאקץ קפיז שמן, יהיו כספו ודמו הפקר. ולא נותרו בשליטת ה'קאיד' מן האנשים אשר</span></li>
<li><span lang="he">חייבים לי (זיתים בעד סכומי כסף) שחילקתי אלא מעטים, כי הלוא הכול בשליטת ה'סלטאן'. חי אלוהים, היה איש אחד חייב לי ק' דינר בעד</span></li>
<li><span lang="he">ה' אלפים פיזים שמן, והוא עכשיו בשליטת ה'סלטאן', ועד עכשיו לא קיבלתי ממנו כלום. אחרי כן הגעתי ב(חג) השבועות לספאקץ</span></li>
<li><span lang="he">מינונש, ומצאתי שהתחדש הביקוש לפשתים, ומכרתי את שני המשואים באשראי עד סוכות: המשאוי שעליו הסמל של בן צדקה ומשאוי (פשתים) בראני', ומכרתי להם</span></li>
<li><span lang="he">את שני המשואים יחדיו, האחד בט"ו דינר והאחר בי"ט דינרים. חייבו אותי בתשלום כָמְס' בעד שני המשואים, מפני שהחשבון וסיכומו לא היו עדיין בידי</span></li>
<li><span lang="he">באותו זמן, (בערך) על ק"ע דינר עד קס"ה, עד שאבדוק את חשבונם אצל אדוני ורבי. ואחר כך הגיעו האוניות, ונעשו</span></li>
<li><span lang="he">הפשתים (שוות) ח' דינרים הקנטאר. אז פרצה בינינו וביניהם מחלוקת נוראה, ולולא היוקרה וגם האנשים שדיברו והעידו</span></li>
<li><span lang="he">נגדם בדבר הדינרים - כי לא ידעו העדים שאנחנו מכרנו להם פשתים, כי הגשנו נגדם תביעה רק על הדינרים, והכחשנו שמכרנו להם</span></li>
<li><span lang="he">פשתים &ndash; לא היינו מקבלים מהם כלום. חי אלוהים, לולא היינו נוחים כלפיהם, לולא קיבלנו מהם דרהמים, ולולא באנו לקראתם (בעניין) דמי ההמרה וטיב המטבעות, לא</span></li>
<li><span lang="he">היינו משווקים (את הפשתים). וכל זאת כדי שיגיע אליך רווח. חי אלוהים, הלוא אין ספק שהפשתים שלי נשארו בספאקץ ובפַּלֶרמו ולא יכולתי למוכרן עד עכשיו.</span></li>
<li><span lang="he">הן נשארו שם מן השנה שבה הייתי אצלכם, כאשר העדפתי למכור את של השותפות על פני מה שבחשבוני הפרטי. והנה הגיע מכתבך, אדוני ורבי, ובו אתה כותב שלא קיבלת</span></li>
<li><span lang="he">את היתרה מן התמורה של הפשתים שבשותפות עד עכשיו, וכי קיווית שיגיעו (כספים) ממך אשתקד'; והגיע מכתבך אתה שבו אתה כותב שכל</span></li>
<li><span lang="he">הסכום הגיע בשלום, ואתה כותב על עניין ס' הדינרים שהיו אצל בן אלקביי, וכי הגיע אליך מכתבו של האדון אבו אסחק שבו הוא כותב</span></li>
<li><span lang="he">ש(הכספים) הגיעו בשלום וכי הוא עומד לשולחם אליך; מפני שחושש הוא לכתוב לך שהם אבדו, ואז אתה מבקש מאתנו שנכתוב לו ונאשים אותו על</span></li>
<li><span lang="he">שעיכב אותם, וכי אתה תגבה אותם ממנו אחרי הפלגת האוניות. ואמנם לא היה לנו ספק שאתה תגבה אותם ממנו, והוא הדבר שעיכב בעדנו מלכתוב</span></li>
<li><span lang="he">בשבילך ייפוי כוח נגדו; עוד כתבת על המחלה והמחושים שתפסו אותך באותה שנה וכי קנית משאוי גיל ומשאוי תבלינים ומשאוי פלפל,</span></li>
<li><span lang="he">לאחר שהכנסת לשותפות את הדינרים שבחשבוננו הפרטי, וכי היו בשותפות למעלה מקק"פ דינרים, בתוך זה צ' הדינרים בזהב גולמי</span></li>
<li><span lang="he">שהגיעו אליך מאת ברוך. וכתבת שקנית משאוי פלפל וזנגביל וכי נשארו מהדינרים או ק' או צ' דינרים.</span></li>
<li><span lang="he">וכתבת שהיתה לכם הכנסה בעד ק"כ דינר שבחשבונכם הפרטי, של קי"ד דינר, חוץ מהס'; מהם הוצאת בשביל עמראן דינר, ועוד כי וכמה דינרים דמי הובלה באונייה</span></li>
<li><span lang="he">שהייתי חייב לך, ונותרו צ' וכמה דינרים, והוספת עליהם את הדינרים שנותרו אחרי משאוי הפלפל, וקנית בהם את משאוי</span></li>
<li><span lang="he">הניל; אבל לא זה מה שהיית צריך לעשות, כי לא הוריתי לך לקנות ניל; אלא שקנית אותו ושלחת אותו למהדייה, דבר שלא הוריתי לך לעשותו, ואחר כך</span></li>
<li><span lang="he">סידרת שיהיו בו שלושה רבעים שלנו ורבע שלך; את זה היית צריך לסדר שיהיה של השותפות, אם כבר עשית דבר שכזה, ולקנות לנו לחשבוננו הפרטי,</span></li>
<li><span lang="he">כפי שהיה כתוב במכתבים שלי שהגיעו אליך. אמנם במה שקנית לשותפות אינני חולק עליך, כפי שגם אתה בעצמך אינך חולק (על מה שקניתי אני לשותפות);</span></li>
<li><span lang="he">ואולם עשית מעשה שיש בו שתי בחינות, קנית לי מה שלא הוריתי לך, ושלחת זאת למהדייה; וזה מעשה, אחי, שאינני יכול להבין אותו; חי אלוהים, לא&hellip;</span></li>
</ol>
                    
                        <h3>recto, right margin</h3>
                    
                        <p><span lang="he">(4-1) יגן אלוהים עלינו. ומה ששלחת, אדוני ורבי, באותה שנה: דינר אחד, חוץ מכ' הדינרים שהיו (8-5) לזכותך בעד דמי ההובלה, ואותם ס' דינרים שהיינו מקווים (לקבלם). אלוהים ימציא לנו חילופם במהרה. אתה מאשים אותי אדוני כי לא (12-9) שלחתי אליך באותה שנה (סחורה). מה היא אותה סחורה שהשהיתי ולא שלחתי לך? ראשית, ד' משואים שקידמנו עליהם (16-13) ק"ק דינר ושלהם המתננו שנתיים. וקיוויתי שס' הדינרים שאצל בן האלכסנדרוני הגיעו אליך. ועוד ד' (20-17) דינרים תמורת בן אלסכנדראני, הוא אברהם בן פראח.השמן והעטרן, סך הכול קקצ"ד דינר. איני סבור שמד' המשואים תהיה הכנסה (26-21) שווה לזו, אחרי ניכוי ההוצאות ויתרת דמי ההובלה; ועוד: שלחתי לך דמי קדימה משלי בעד הסחורה שתגיע באותה שנה, ק"ק דינר, (29-27) והם הגיעו אליך בידי האדון אבו יַעֲקוּבּ יוּסָף בן אלקאבסי, (34-30) ומתוך הנחה שני זקים שיגיעו אליך יסתכמו בק"ק דינר; אבל גזר אלוהים שיתעכבו, והגיעו לפֶלֶרמו אחרי ששלחתי (38-35) מכתבים לברוך, שלא יעכב את היתרה מהתמורה בעד הלכה וכי ישלח אותה, ועל פי חשבוני, צריכים היו להגיע אליך. </span></p>
                    
                        <h3>recto, top margin</h3>
                    
                        <p><span lang="he">(4-1) ש"ש דינר: ק"ק מאטראבלס, ות' דינר משלי; אבל התעכב (9-5) השמן (שנשלח) אליך, בערך ק"ק דינר; ואולם הדינרים ששלחתי בידי האדון אבו יַעֲקוּב הגיעו אליך, (14-10) וק"ק הדינרים מאטראבלס הלוא הגיעו, כי הגיע אלי מכתב מברוך, ובו הוא מבקש את חסותו ואת הגנתו (15&ndash;19) של אלוהים כלפינו; כי אני כתבתי לו ואמרתי: לא שלחת כלום. נשבע לי אפוא במכתבו. </span></p>
                    
                </div>
            
                <div data-canvas="https://colenda.library.upenn.edu/phalt/iiif/2/81431-p3s46hq9r/canvas/p2">
                    
                    
                    
                        <h3>verso</h3>
                    
                        <ol>
<li><span lang="he">בשבועות נוראות והביא את עדותו של ר' יוסף ושל כמה וכמה מאנשינו, שהוא שלח את הכיס בנוכחותם, עם בן אחיו של בן האלכסנדרוני. אחר כך הגיע אבו אלחסן</span></li>
<li><span lang="he">בן הרב של פַּלֶרמו ואמר לי ש(הכיס) הגיע אליך. ואינני יודע מה הדבר הזה אצלך, שאתה מפרסם את עניינו ברבים, אבל אינך כותב (לי) שהגיע; הלוואי שהייתי יודע, על מי</span></li>
<li><span lang="he">חובת ההוכחה, האם עלי ולא עליך? הלוא דבר זה, אחי, הוא משחק בדיני נפשות; צריך היית לטפל בכל סכום על פי עניינו, ואם חל בהם עיכוב לומר לי:</span></li>
<li><span lang="he">חל עיכוב השנה, ולא הייתי מאשים אותך על שחלו עיכובים. אבל הגיעו השנה המכתבים ממך, ואתה נשבע שאתה מבקש להיפרד, והלוא זה הדבר שאני רוצה בו יותר ממך,</span></li>
<li><span lang="he">כי אם מתמשכת השותפות מתחילה התרעומת. הלוא אשתקד באתי לפַּלֶרמו אחרי שהפליגו האוניות, ופתחתי את משאוי הפלפל ומצאתי בו זנגביל</span></li>
<li><span lang="he">פחות, שחור; וחי אלוהים, לא מצאתי איש בפֶלֶרמו שיקנה אצלי ממנו אפילו בעד דרהם, לא מאזורי הנוצרים ולא מזולתם, והיו הסוחרים מתגרים בי: מדי בואי להציעו להם היו אומרים: טוב</span></li>
<li><span lang="he">מזה קנינו בי' דינרים הקנטאר; ומפני שלא מצאתי לו קונה, קבעתי לו לאחד מאנשינו בנוכחות האדון אבו</span></li>
<li><span lang="he">אברהם מחיר של ק"ע הקנטאר והוספתי לזה קנטאר וחצי פלפל במחיר קמ"א הקנטאר. הסתכמה התמורה בעד הכול בשש"ח רבעי דינר; כתבתי</span></li>
<li><span lang="he">לו על זה שטר ונסע עם זה לאזור הנוצרי בשותפות של חצי חצי, ונותרה יתרת משאוי הפלפל, שהסתכם משקלו בג' קנטארים ושליש. עוד כ"ג רַטְלִים ממנו נמכרו</span></li>
<li><span lang="he">ועוד י"ג רטלים; יהיה סך כל המשקל שלו תקי"ט ושליש. ההכנסה בעד ג' קנטארים ועוד ס"ט רטלים ושליש: תקמ"ז רבעי דינר; והתמורה בעד הקנטאר</span></li>
<li><span lang="he">וחצי והזנגביל: שש"ח רבעי דינר; סך הכול: אלף קנ"ה רבעי דינר; מזה יש לנכות מה ששילם אבו אברהים, היתרה של דמי ההובלה וההיטלים: ל"ב רבעי דינר וחצי. (נותרו)</span></li>
<li><span lang="he">אלף קכ"ב רבעי דינר וחצי; בניכוי רבע דינר למי שכתב את השטר, נותרו אלף קכ"א וחצי; לזה יש להוסיף קנ"ה רבעי דינר שנותרו אצלנו</span></li>
<li><span lang="he">מלפני בואי מאלכסנדריה ועוד צ"ו רבעי דינר שכתבתי לך (עליהם); יהיה סך הכול: אלף שע"ב רבעי דינר וחצי; אתה חייב ק"ק דינר ששלחתי לך</span></li>
<li><span lang="he">ממהדייה, דמי קדימה בעד סחורה זו שנמכרה, שקולים בטביעת מהדייה, תמורת הזפת והשמן; ויש בהם פגומים וחסרים במשקלם: שישית בכל דינר, התוצאה: קל"ג</span></li>
<li><span lang="he">רבעי דינר; ניכיתי מהם י"ג רבעי דינר על חשבון מי דינר משובחים עוברים לסוחר; היתרה של הפחת: ק"כ רבעי דינר, ויש להוסיפם לק"ק הדינר. סך</span></li>
<li><span lang="he">הכול, ברבעי דינר: תתק"כ רבעי דינר; יתרת החשבון: תנ"ב רבעי דינר וחצי. אשר לשותף שנסע אל אזור הנוצרים, הוא שהה</span></li>
<li><span lang="he">ח' חודשים ונגרם לו הפסד; על כן חייבתי אותו בשבועה, אבל ביקשו ממני אנשינו שאקח ממנו את הקרן, לאחר שאתן לו אשראי</span></li>
<li><span lang="he">על ק"ה רבעי דינר עד חנוכה, ועשיתי כן כי ידעתי שהיה לו הפסד, אבל לא עשיתי זאת אלא לאחר שהראיתי תחילה לאדון אבו אברהם ולאחרים</span></li>
<li><span lang="he">את (שטר) השותפות והודעתי להם שסכום זה הוא ביני ובינך. אחר כך הגיעו השנה מכתביך ועמם ה' משואים של פשתים ורבע עלאוה' נשדור; ואתה</span></li>
<li><span lang="he">מזרז אותי שאמכור ושלא אשהה אפילו דרהם אחד משלך. והלוא אילו הייתי אדם הדוחה בקשה ורווח, הייתי מוכר אותן בזמן שהיו (נמכרות) בל' רבעי דינר, משום שהיו</span></li>
<li><span lang="he">הפשתים שוות לעת בוא האוניות, ל"ה רבעי דינר הקנטאר, המשובחות שבהן, והיתר מלי ומטה; על כן השהיתי אותן והפניתי מהן שני משואים למאור משום שהן</span></li>
<li><span lang="he">ספגו מים (בדרך), בערך קנטאר מהן ספגו מים, עד כדי כך שלא היינו מקבלים בעדן אפילו דִרְהַם אחד, ולא נותר מהן אלא רבע קנטאר, שמכרתי בו' רבעי דינר</span></li>
<li><span lang="he">והשאר היה טיט, כמו משקע הנילוס. והיתה ההכנסה בעד הנשדור יחד עם הפשתים שנרטבו, ועם הוורדים, קכ"ב רבעי דינר וחצי, בניכוי ההיטלים על</span></li>
<li><span lang="he">המשואים ודמי ההובלה, ס"ג רבעי דינר וחצי, לפי פירוט; חי אלוהים, לא נכנסו בעד הוורדים אלא שני רבעי דינר וחצי; היתרה נ"ט רבעי דינר, שיש להוסיף לתנ"ב רבעי דינר</span></li>
<li><span lang="he">וחצי הנזכרים לעיל; סך הכול: תקי"א וחצי. ומכרתי את שני המשואים שהבאתי למאור, במחיר מ' רבעי דינר הקנטאר, והסתכמה ההכנסה בעדם</span></li>
<li><span lang="he">בשמ"ה רבעי דינר מנויים, וקידמתי על חשבון ג' המשואים שנותרו בפַּלֶרְמוֹ, יחד עם ק"ה רבעי הדינר שנותרו אצל השותף,</span></li>
<li><span lang="he">ששנ"ה רבעי דינר בתנאי שיימכרו או בפַּלֶרמוֹ או במאזר. יהיה הסיכום הכולל: אלף תקי"א רבעי דינר וחצי, חוץ ממה שייכנס מעל לתמורה</span></li>
<li><span lang="he">של ג' המשואים, אם יימכרו, ועוד תקק"ה. מהסכום הזה יש לנכות את הק"ה שאצל השותף. היתרה: אלף ת"ו וחצי; מגיע לך מהם תש"ג</span></li>
<li><span lang="he">רבעי דינר; זאת בראותי, אדוני, שמבקש אתה שניפרד, והלוא איני רוצה להכריח אותך כלל וכלל. כמו כן קיבלתי אישור שהגיע הכיס ששלח ברוך</span></li>
<li><span lang="he">מאטראבלס אליך. והלוא אין הלבבות שלנו עתה כפי שהיו, כשסמכנו זה על זה. על כן אני מעכב את שי רבעי הדינר עד שאראה מה מגיע לי</span></li>
<li><span lang="he">בעד הכיס שהגיע אליך מאת ברוך, תמורת הלכה, כי עד עכשיו אין לי אישור על הסכום שבו ולא על חשבונו. והסיבה שאני מעכב את שי רבעי הדינר</span></li>
<li><span lang="he">היא אך ורק שלפי חשבוני, אם הכיס הוא של ק"ק דינר, מגיע לי ממנו ק' דינר (מחוק: לר' נהוראי רבעי דינר), מהם ל' דינר כמס' שיש להפחית מאותם ק' דינר שהם חלקי,</span></li>
<li><span lang="he">ותהיה היתרה ע' דינר, ובשבילם אני מעכב את שי רבעי הדינר האלה; רצוני שתשלם לר' נהוראי את המגיע לו ולא תשהה זאת. אני מחכה למכתב מברוך</span></li>
<li><span lang="he">עם פירוט החשבון, ולמכתב מאדוני ורבי ובו פירוט של ד' המשואים ושל אלף רבעי הדינר השלמים שקידמתי מחשבוני, כי &ndash; אני לא קיבלתי</span></li>
<li><span lang="he">מן התמורה בעד שני המשואים אף פרוטה. חוץ מזה, היה אלוהים מדובר שאשלח לך רבעי דינרים. אבל נרתעתי מזאת. והיה מדובר שאבוא בעצמי, אבל הערכתי שאם אסע</span></li>
<li><span lang="he">השנה יהיה בזה הפסד, בגלל טרדות בלתי נסבלות, כי עברו עלי בחורף הזה בפַּלֶרְמוֹ עניינים חמורים, כי הוציאו עלי שמועה רעה, אנשים מאנשינו, שהיתה עינם צרה בי, מפני</span></li>
<li><span lang="he">שראו שהתיישבתי באי וקניתי בית במאור בש' דינר וכי שלחתי להביא את משפחתי מספאקץ וכי הם עומדים להגיע; כל זאת מפני</span></li>
<li><span lang="he">שראיתי שהמצב בלי נסבל. באפריקיא איני יכול לגור, שהלוא לא אוכל להיכנס לא לסוסה ולא למהדייה, ואילו לעירי כבר איני יכול להגיע מפני</span></li>
<li><span lang="he">שהסלטאן נלחם בה וכל נסיעה אליה היא בלתי אפשרית; על כן כאשר נודע להם שאני מתגורר (באי) הביאו את שמועתי אל המלך, וכאשר לא הצליחו להשיג את מבוקשם אצל המלך</span></li>
<li><span lang="he">פנו לפגוע בי אצל אדם מוסלמי, שותף שלי, הידוע בשם עבדאללה, פקידו של הממונה על השוק, וביקש להטיל עלי קנס ק"ק רבעי דינר; וגם אצל סודאן,</span></li>
<li><span lang="he">שעמו אני עכשיו במחלוקת והוא דורש לחייבני בשבועה, ולא זו בלבד אלא שטען שרימיתיו; והוא שסודאן נתן לי ק' דינר</span></li>
<li><span lang="he">שחציים הם שלו וקניתי להם בהם כדים ומילאתי אותם שמן ושילמתי בעד הוצאות ההובלה ושלחתים אליך. חייבו אותי אפוא בשבועה שפעלתי</span></li>
<li><span lang="he">באמונה לגבי החצי שלו. אנשינו הנוסעים יודיעוך. כולו בא מתוך קנאה. נאלצתי אפוא להישבע לו, ומשראיתי שכאלה הם</span></li>
<li><span lang="he">פני הדברים, קיבלתי על עצמי בשבועה שהשנה לא אקח לי שום שותף, וזה הדבר שגרם לי לרצות להיפרד; אבל מאחר שלא הצלחתי</span></li>
<li><span lang="he">אף לנסוע, לקחתי לי שותף והתחייבתי לו על שליש הרווח, והשותף שלי היה תמאם בן זרבי איש סיציליה אשר בפַּלֶרמו. היה הסכם ביני ובינו</span></li>
<li><span lang="he">וירדתי למאזר בעודי משאיר אותו בפַּלֶרמוֹ - כדי לקנות לי כמות של שקדים, ומתוך כוונה שאשלים לו את סכום הקרן שהיה ביני ובינו ואז יעלה הוא</span></li>
<li><span lang="he">על אחת האוניות. אז התרחש, אדוני, האסון הידוע לכם, בוא האויב ושרפת האוניות; אחר כך קיבלתי מאותו אדם מכתב במאזר</span></li>
<li><span lang="he">ובו הוא כתב שהוא לא ייסע וכי הוא מפחד, ותמצא לך מי שייסע'. היה אז אצלי בבית אדוני אבו אלפרג' נסים, ואתה יודע שיש לו חובה כלפינו,&nbsp;</span></li>
<li><span lang="he">שהלוא גדל אצלנו והוא אצלי במדרגת אח; הוא ראה כמה אני נבוך וכמה קשה מצבי, מפני שכבר העמיסו את סחורתי באוניות שהיו</span></li>
<li><span lang="he">במאור וגם בפֶלֶרְמוֹ, והתכוונתי לנסוע בעצמי, אבל חששתי פן יינזק כל רכושי שבפַּלֶרמוֹ. כאשר ראה נסים</span></li>
<li><span lang="he">באיזה מצב אני, כאב לו הדבר; אז ביקשתי והתחננתי לפניו שיעלה הוא על סחורה זו, אף על פי שכבר הטעין את סחורתו הוא ואת כל חפציו באונייה ועמד</span></li>
<li><span lang="he">להפליג למהדייה, ואז השאיר הוראות וירד והפקיד על סחורתו מישהו שייסע עמה למהדייה וקיבל עליו להשגיח בעצמו על סחורתי, והחליט לנסוע. לא חשתי</span></li>
<li><span lang="he">שצריך אני לקנות גם לך בקנותי לעצמי, וסברתי שחייב אני על פי המנהג לשלוח לך את שלך&hellip; סחורתך בתוך הסחורה שלי, והסכמתי עם</span></li>
<li><span lang="he">נסים, בתנאי שק' דינר אלה שהם שלך יהיו כלולים בסך כל הדינרים שהם ביני ובינו. ומה שהבאתי לידיעתו הוא כי ש"ש הדינרים</span></li>
<li><span lang="he">ביני ובינו הם בשותפות, וכי ק' דינר הם שלך, בסך הכול ת"ש דינר. פירוט הת"ש: קנינו נ"ח קנטאר עופרת, ורבע ול"ה כדים שמן</span></li>
<li><span lang="he">וג' סלים נחושת&hellip; סכום התמורה בעדם: ת' דינר; התמורה בעד הנחושת תגיע ממהדייה, כי הנחושת תימכר במהדייה ותיכנס</span></li>
<li><span lang="he">התמורה בעדה בדינרים, שיגיעו אליכם, ויתרת ת"ש הדינרים תגיע אליכם ממהדייה&hellip;; &hellip;(אם ייתן) אלוהים יתעלה</span></li>
<li><span lang="he">והכול יגיע בשלום ויימכר הכול ותתקבל התמורה, תקבל מזאת רבע מן הכספים, ק', מתוך הת"ש; ואם תהיינה אבדות,</span></li>
<li><span lang="he">יהיה על כל דינר על פי חלקו, ואם יהיה במקום&hellip; (על כל) דינר על פי חלקו, ואם יהיה עיכוב&hellip; סכום כלשהו מן הכספים ולא יגיע, יחול</span></li>
<li><span lang="he">על כולם, וייקח (כל) איש את חלקו ממה שייכנס, כלומר (אחד חלקי שבעה?) מן ההכנסה. ומה שלקח עמו נסים כשעלה, יחד עם ל"ה הכדים</span></li>
<li><span lang="he">שמן במהדייה, יהיה סכום תמורת (הסחורות) שעמו&hellip;; חי אלוהים, אני לא&hellip; את נסים בעניין המחיר אלא לאחר</span></li>
<li><span lang="he">בקשות עצומות ותחינות .... האדון .... והוא יספק את כל .... כי ק"ה דינר אלה&hellip;</span></li>
<li><span lang="he">ששלח לך, חי אלוהים, הם דמי קדימה&hellip;; אני, חי אלוהים, נזקק לכל דינר; ואם חס ושלום יהיה עיכוב בסכום כלשהו, אל תיתן לו, ואל תיקח, לא</span></li>
<li><span lang="he">&hellip;הכספים בחשבונו. ואני מבקש שתדאג לו ותהיה לצדו בכל מה שיבקש ממך, ובכל מה שהוא צריך לקנות, כי אתה מיטיב לדעת את זכותו</span></li>
<li><span lang="he">&hellip;כולם. הוא לא נכנס לעיר (זו) לפני כן, ואבקש ממך שלא תמנע ממנו&hellip; בכל מה שישיג; ואם (יזדמן) לו לקנות פשתים מן הקאלוץ,</span></li>
<li><span lang="he">תהיה עמו לצדו, ויארוז אותן, ויכתוב עליהן את שמי ואת שמך&hellip; ותהיה לצדו אתה בעצמך בבתים של</span></li>
<li><span lang="he">(פקידות) הסוחרים, כדי שיקנה ויארוז ויכתוב גם עליהם את שמי ואת שמך, כי אני כתבתי עליו שטר שותף&hellip; ש"ש הדינרים</span></li>
<li><span lang="he">שבידו, והשטר הוא אצלי. ועוד יש לו, בידיו של אבו יצחק ברהון, שמן, ובזאת (שמן) חוץ מק"ק&hellip; את חלקו בקנייה זו.</span></li>
<li><span lang="he">אבקש אפוא ממך שתמלא את מקומי ואף למעלה מזה, במילוי הצרכים של הקניות והוצאות ההובלה. אשר לס' דינר שחייב בן האלכסנדרוני, אבקש מאדוני ורבי שיכתוב לך ייפוי כוח כלפיו</span></li>
<li><span lang="he">לשם גבייתם ותקבלם לעצמך; וכאשר תקבלם תהיה מחציתם שלי, ל' דינר; כמו כן שייכים לי מחצית משלושת הזקים שמן שאצל אחיך, ושייכים לי&hellip;</span></li>
<li><span lang="he">&hellip;כנגד כ"ד רבעי הדינר שבהם קניתי לך שתי יריעות אריג ושני מעילים ושלחתים לך עם נסים. ברצון האל, אחרי</span></li>
<li><span lang="he">שתפלגנה האוניות, אני אברר את חשבון השותפות מתחילתו ועד סופו, כדי שלא תישאר ביני ובינך אף פרוטה ואף טענה. מן היתרה שתהיה לזכותך אקנה לך</span></li>
<li><span lang="he">מה שיעניק אלוהים, ואשלח אליך בהקדם. אם אקבל ממך מכתב שגבית את ס' הדינרים, תראה כמה מגיע לי&hellip; עם המחצית מג' המשואים.</span></li>
</ol>
                    
                        <h3>verso, bottom margin</h3>
                    
                        <p><span lang="he">לאדוני ורבי מר אבו זַכַּריא יהודה בר משה נ"ע בן סגמאר, ייתן לו אלהים אריכות ימים ויתמיד את שלומו ואת אושרו; מאוהבו סלאמה בן מוסא בן יצחק נ"ע, ישע רב. יימסר לאדוני&hellip; יהודה בן מוסא בן סעמאר, הפקיד.</span></p>
                    
                </div>
            
        </section>
    </body>
</html>
