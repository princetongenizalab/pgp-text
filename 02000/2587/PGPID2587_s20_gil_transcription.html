
<html>
    <head>
        <title>Transcription of Letter: Halper 389</title>
    </head>
    <body style="max-width: 860px; margin: auto">
        <h1>Transcription of Letter: Halper 389</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section dir="rtl" lang="jrb">
            
                <div data-canvas="https://colenda.library.upenn.edu/phalt/iiif/2/81431-p3s46hq9r/canvas/p1">
                    
                    
                    
                        <h3>recto</h3>
                    
                        <ol>
<li><span lang="he">סידי ומולאי אטאל אללה בקאך ואדאם סלאמתך וסעאדתך ונעמאך כתאבי אליך מן מאזר לז' בקין מן אלול ען סלאמה ונעמה&nbsp;</span></li>
<li><span lang="he">ושכר ללה תעאלי אסאלה אלמזיד מן כל כיר ונעלמך יאמולאי אני כנת מטלע לנאחיתך פוצל בן עבד אלפיג ולם יצל לי</span></li>
<li><span lang="he">מעה מן קבלך כתאב פאשגל דלך סרי עטים תם דכר לי אן כאן לי מעה כתאב ואכד מנה פי אלמהדיה ולו וצל לפרג</span></li>
<li><span lang="he">עני לאן מנה כאן נסתדל עלי אלאשיא וסיימא פי אלרצאץ לאנה כאן פי אלשתא בח' רבאעיה קנטאר פלמא וצלת אל</span></li>
<li><span lang="he">מראכב רגע ביד' רבאעי קנט[א]ר ולהדא תחב כתב אלפיוג ווצלת כתבך פי אלמראכב ממלוא עתב ולום ויגב</span></li>
<li><span lang="he">עליך תכתב אליי בגואב כתבי ו[ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] וגואבה וכנת מותגי אן תהניני בסלאמתי מן אלמהדיה וכלאצי</span></li>
<li><span lang="he">מן אלהלאך ואלמוקף אלעטים אלדי לם [ &nbsp; &nbsp; &nbsp; ] לאחד ורגפת וערצ'ת עלי אלשיך [&nbsp; &nbsp; ] דפעאת ולו לם יכן ביננא שרכה</span></li>
<li><span lang="he">ולא מודה ולא צחבה לכאן יגב עליך הדא ולי אליום סנה ומנד דלך מא הדאת רועתי אלא אלרעד פי קלבי ואכתר&nbsp;</span></li>
<li><span lang="he">מא מצ'א גיי ללמהדיה אהתמאמי לאשגאלך ואחדה אלעדל גיל חתי נכלצה ואכרה מא נוגהה אליך לאנא חסבנא</span></li>
<li><span lang="he">אן אלחאל ינצלח וכאן בצ'ד דלך וגרי עלי מוקף עטים וכנת מויס מן מאלי ורוחי אלי אן נצ'ר אללה אלי בעין אלשפק[ה</span></li>
<li><span lang="he">ותעטף עלי ואוראני קדרתה וצאדפני בעפוה לא בזכו' ולא' ב[עוב]ד'ין טב'ין אלא ברחמתה עש'ה עמ'י למע'ן שמ'ו&nbsp;</span></li>
<li><span lang="he">והוא באב כביר סאל ענה מולאי אלשיך אבי יעקוב יוסף בן פרח יערפך וכאן דלך כלה עלי[י י]די בעץ מן אצחאבנא</span></li>
<li><span lang="he">חסאד אלנעם תם ואלל[ה אלעט]ים רמאו פיי רמאתהם חתי אנהם דכרו אלעדל ניל קדאם מן יכץ אלסלטאן וכאן סבב דלך קול</span></li>
<li><span lang="he">און קלת מא מעי ני[ל] קיל לי תצמן קלת מא ענדי מן יצ'מנני פתכלם מן תכלם וקאל ליש יקול מא מעי ולה הנא עדל</span></li>
<li><span lang="he">ניל בק''ק דינאר פגאהדת עליה אלי אן תכלץ מן הדה אלואחדה פלמא כרגת לם יכון גרץ' סוי תגייבה ען אלעין מצ'ית</span></li>
<li><span lang="he">אלי גמאעה מן אצחאבנא עלי אני נתרכה ענדהם פלם ילסק אליי אחד כוף מן אלסלטאן וסיימא אן אלבאג'יין יהוד</span></li>
<li><span lang="he">אלדי יעלמו כל סוד ואול מן תברא ואללה מנא אכוך תעועא ובן עמך וכאלך וגמיע אצדקאי ואצדקאך פלמא</span></li>
<li><span lang="he">ראית אלחאל ואנה אן בקי יומין יתלף ולם נגד קארב פי תלך אליומין ימצ'י לסקליה אנפדתה ללגרב פחכם אללה</span></li>
<li><span lang="he">תעאלי פיה ותלף ולם יגעלני לם נאכדה מעי פי אלקארב אלא כוף עליה לאני מא טלעת אלקארב אלא סרקה מכתפי בעד</span></li>
<li><span lang="he">סואל מן סאל פי והו יעז עלי אלסלטאן וכנת ואללה נחסב [א]ן וגדוני פי אלמרכב סאיר תמצ'י רבחי וגמיע מא מעי פלם</span></li>
<li><span lang="he">נטלע ומעי דינאר לא לרוחי ולא לנאס בעד מא שחדת דינאר וי' דנאניר עלי אן לם יאכד מני אלסלטאן כרובה</span></li>
<li><span lang="he">קאמת עלי הדה אלסנה ואללה בקריב מן ע' דינאר עינא וראית דלך גנימא ואנהא חלוה לו כאנת ת''ש דינאר</span></li>
<li><span lang="he">ענד כלאצי מן אלמוקף אלעטים וקד וגהת אליך ק''ק דינאר מן אלמהדיה ולם באללה יחצרני פי אלמהדיה דינא[ר] סואהא</span></li>
<li><span lang="he">אלא זית עלי ידיי לזכאר בן מדין ובאללה לקד בקי עלי ד' דנאניר לקד וגהת לאעז אלנאס עלי והו פראג בן יחיי עם&nbsp;</span></li>
<li><span lang="he">חסון יסלפהא לי פלם יפעל ולקד ערצת מן אלעדל ניל רבע קנטאר עלי אן נגד מן יחלנו פלם נגד פוצלת אלי</span></li>
<li><span lang="he">סקליה יום ראש השנה וגדת אלמראכב דאירה פי אלחאיט ולם ואללה וחק אלתורה נגד לי פי סקליה דינאר נאץ' ועלי אן</span></li>
<li><span lang="he">לי פיהא בצ'איע בדינאר ואלפין וקד כלפת מן יביע לי אלכתאן פי אלשתא פוגדתה עלי האלה פאמא אלכתאן כאן</span></li>
<li><span lang="he">פי אלשתא בע' וצלת וגדתה יסוא מ' וליס יחל אחד פיה שי ומא תם פסחה לאבטא אלמראכב אלי אן נביע אל</span></li>
<li><span lang="he">כתאן ונשתרי בתמנה שי ונוגהה תם אן אלזית וגדתה יסוא ה' אקפזה בדינאר יכסר פיה רבע אלמאל וליס לי</span></li>
<li><span lang="he">ואללה לכאצתי פי אלזית בדינאר ואחד אלא כלה כלטה ביני ובין קום מסלמין ויהוד מן אהל סקליה וכנת כאתבתך אני</span></li>
<li><span lang="he">תרכת מולאי אלשיך יוגה נ' זק זית וכאן דלך צחיח ושרחה אנה אוסק ביד אנסאן מסלם כ''ז זק עליהא מנקוש</span></li>
<li><span lang="he">אסמך ואסמי וגההא למאזר לסלאמה בן יוסף אלקמחה יוסקהא פי אלמראכב אליכם פוצל אלמרכב לשאקה בעד</span></li>
<li><span lang="he">מא טארדה אלעדו ואקעד אלמרכב פי ופט אלמרכב ודכל אלמסלם ידה פי אלזית ובאעה בראיה ואשתרי בתמנה</span></li>
<li><span lang="he">קמח ורגע לספאקס ולם ואללה יכלץ ראס אלמאל פקבח ואללה עלי נחסב עליך אלכסארה ובקית אלנ' כאן עלי</span></li>
<li><span lang="he">אנה יטלעהא פי מרכב בן אלמין אלדי כאן לשיך אבי עבדאללה פוקע חרכת אסטול אלמהדיה וכרוגה לספאקס</span></li>
<li><span lang="he">וקד חצל מנה פי אלמרכב ו' אזקאק זית וה' קטראן ונחן עלי טלוע אלבקיה פוצל כבר אלאסטול אנה זאחף</span></li>
<li><span lang="he">פכשא אן יוסק אלבקיה פוצל אלאסטול ואכד אלמרכב יום אקלאעה ווצלתה אלקטאיע ללמהדיה ופרג גמיע מא</span></li>
<li><span lang="he">כאן פיה ואכדה אלסלטאן אעני מא כאן פיה לספאקסין וללקאיד ונזל מן אלו' זית מתאעך ג' אגפאהא קבצ'הא&nbsp;</span></li>
<li><span lang="he">סיידי אבו אלחסן אכיך עלי חאלהא מלא בחצרת חסון בן יחיי לאן למא טלבת אלוכיל במאזר ערפני חסון אנהא</span></li>
<li><span lang="he">נזלת ואן קבצהא אכיך פוצל אלמרכב למאזר ופרג וקבצת מנה אלה' קטראן וזקין זית ובקי ענד אלוכיל ואחד פקאל</span></li>
<li><span lang="he">אנה צאע וכאן לה ענדי סלפת אלי''א ח' דנאגיר מסכתהא ולם נדפע אליה שי בסבב אלזק וכאצמתה מדה טוילה ולם נאכד</span></li>
<li><span lang="he">שי ורגע יטאלבני באלסלפה פבעת אלזקין חצל פיהא מ''ב רבאעי ובעת אלה' קטראן חצל פיהא מ''ח רבאעי דלך&nbsp;</span></li>
<li><span lang="he">צ' רבאעי ובקית לנא אלצרפין פרג תסוא ו' רבאעיה אלגמיע צ''ו רבאעי ובקית אלג' צ'רוף אכברהא ואפצ'להא ענד&nbsp;</span></li>
<li><span lang="he">אכיך תחמל ל' מטר באלקרוי קימתהא ע''ב רבאעי מן הדא אלביע וקד כתבת אליה עדת כתב ינפדהא אלי פלם</span></li>
<li><span lang="he">יפעל וארג'ו אנה אנפדהא אליך או חאסבך בתמנהא והדא אלחאל אלדי אתלף אלעדל ולם נתרכה ענדה לאנה מא יקול</span></li>
<li><span lang="he">באדאתך ואלדי וצל בה כתאב מולאי אלשיך אלדי וגב פי אלו' אזקאק זית וה' קטראן ל''ד דינאר תגאריה ספאקסיה</span></li>
<li><span lang="he">מנהא י''ח דינאר זית וצרוף ו' דנאניר וי' דגאניר קטראן דאלך ל''ד דינאר ולם יודי סלפה ואלצ''ו רבאעי תנצ'אף אלי אל</span></li>
<li><span lang="he">חסאב ואלדי אעלמך בה אן כאן ביננא אולא ד' אעדאל כתאן וצלת לספאקס סאלמא באע מנהא מולאי אלשיך עדל סער</span></li>
<li><span lang="he">ט' דנאניר אלקנטאר וכאתבתך עליה ווגה לסוסה עדל באעה בקריב מן הדה אלצורה מא נעלם אלסאעה תחקיקה</span></li>
<li><span lang="he">ווגה אליך פי אלוקת ואלסאעה ק''ק דינארא מע יוסף אלדכי מנהא ק' לכאצתנא וק' ללכלטה ווגה אליך מן ספאקס מע</span></li>
<li><span lang="he">עתמאן אלספאקסי י' אזקאק זית וגראבין צאבון ודנאניר בקית אלק' אלאכרה תציר גמיע אלכלטה ק''ק ואנפד איצ'א</span></li>
<li><span lang="he">לכאצתנא צרירה פיהא כ' דינאר תם אנפד מע חסין בן אלקביי ס' דינאר לכאצתנא וארתגינא אן תעמל מענא מתל</span></li>
<li><span lang="he">מא עמלנא מעך פכרגת מן סקליה וכאתבתך בדאלך מע אלפיוג ווגדת אלכתאן כאסד פי וקת אלזיתון יסוא י' דנאניר</span></li>
<li><span lang="he">אלקנטאר //תם\\ כאתבת ברוך יוגה אליי בקית תמן אלעדל לאך נחצל בה זית וכנת מנתטר ולם יוגההא אלי אן וגה וראי</span></li>
<li><span lang="he">מולאי אלקאיד ואכרגני אלי ינונש נקתצ'י לה אלאעשאר וכאן עלי אני נקים זית כתיר לך ולגירך מן מאלי חתי תצל</span></li>
<li><span lang="he">אלצרר פאפרקת דגאניר כתירה וחמלת אלאמר עלי אלסלאמה וכאן אלשי לי ולך ולגירך מן אהל סקליה מסלמין ויהוד</span></li>
<li><span lang="he">ומן אהל טראבלס ומן אהל אלמהדיה פלמא תפרקת אלדנאניר וצארת ענד אלבדון ואבתדאו פי אלגמרה וחאן וקת</span></li>
<li><span lang="he">אקתצ'אהא וקעת כמא בלגך אלפתנה בין אלסלטאן ובין אלקאיד וזחף עסכר אלסלטאן לספאקץ וכסר עסכר אלקאיד</span></li>
<li><span lang="he">ופתח אכתר אלבלד ואכד מן יד אלקאיד קצור אלסאחל כלהא אלדי עלי אלבחר ואכתר עמאלתה מלכהא אלסלטאן ונאדא</span></li>
<li><span lang="he">אלסלטאן פי אלמנאזל מן אעטא אלי ספאקסי קפיז זית חל מאלה ודמה ולם יתבקא פי עמאלת אלקאיד מן אלדי לי</span></li>
<li><span lang="he">עליהם אלאפראק אלא אליסיר ואמא אלכל פי עמאלת אלסלטאן ובאללה לקד כאן לי ענד רגל ואחד ק' דינאר עלי</span></li>
<li><span lang="he">ה' אלאף קפיז זית ורגע פי עמאלת אלסלטאן לאלאן לם נאכד מנה שי פבעד דאלך וצלת פי שבועות לספאקס</span></li>
<li><span lang="he">מן ינונש וגדת אלכתאן תחאיא בעת אלעדלין בצבר לסכות אלעדל עלאמת בן צדקה ועדל בראני פבעת מנהם אל</span></li>
<li><span lang="he">עדלין גמיעא ואחד בט''ו דינאר ואכר בי''ט דינאר וגב פי אלעדלין עלי אלתכמיס לאן אלחסאב וצחתה מא יחצ'רני</span></li>
<li><span lang="he">פי הדא אלוקת מן ק''ע דינאר אלי קס''ה אלי אן נחקק חסאבהם מן מולאי אלשיך פבעד דאלך וצלת אלמראכב ורגע</span></li>
<li><span lang="he">אלכתאן בח' דנאניר אלקנטאר פגרי ביננא ובינהם כצום עטים ולולא אלגאה ואיצ'א אלקום אמלנא ואשהדנא</span></li>
<li><span lang="he">עליהם באלדנאניר ולם יעלמו אלשהוד אנא בענא מנהם כתאן לאנא טלבנאהם פי אלדנאניר ואנכרנא אנא בענא מנהם</span></li>
<li><span lang="he">כתאן פמא כאן נאכדו מנהם שי ובאללה לולא רפקנא בהם נאכדו מנהם אלדראהם ונרפקוהם פי אלצרף ואלנקד למא</span></li>
<li><span lang="he">אנחלנא והדא כלה למא יצל אליך מן אלנפע ובאללה מא בקיית כתאני אלא פי ספאקס וסקליה מא קדרת נביעה לאלאן</span></li>
<li><span lang="he">והו באקי מן סנת אן כנת ענדכם ופצלת ביע אלכלטה עלי כאצתי ולקד וצל כתאב מולאי אלשיך ידכר אנה לם יקבץ</span></li>
<li><span lang="he">בקית תמן כתאן אלכלטה אלי אלסאעה וכאן מרתגי למא יצל מן קבלך אלסנה אלמאציה פוצל כתאבך תדכר אן וצל גמיע</span></li>
<li><span lang="he">אלשי עלי חאל אלסלאמה ותדכר אמר אלס' דינאר אלדי כאנת מע בן אלקביי אן וצל אליך כתאב אלשיך אבו אסחק ידכר</span></li>
<li><span lang="he">אנהא וצלת סאלמא ואנה עלי תוגיההא אליך לאנה כשי ידכר לך אנהא צאעת ותסאלנא נכאתבה וגלומה עלי</span></li>
<li><span lang="he">אעאקתהא ואנך תקבצ'הא מנה בעד אקלאע אלמראכב פקאם ענדנא אנך תקבצהא מנה והו אלדי אכרנא ען כתבת</span></li>
<li><span lang="he">וכאלה לך עליה תם דכרת מא לחקך תלך אלסנה מן אלצ'עף ואלתוגע ואנך אשתרית עדל ניל ועדל סקט ועדל פלפל</span></li>
<li><span lang="he">בעד אן כלטת אלדנאניר אלתי לכאצתנא ואן כאן ללכלטה ק''ק ואניף פ' דינאר ופי גמלתהא אלצ' דינאר תבר אלדי&nbsp;</span></li>
<li><span lang="he">וצלת אליך מן ענד ברוך ודכרת אנך אשתרית עדל פלפל וזנגביל ותבקא מן אלדנאניר אמא ק' דינאר או צ' דינאר</span></li>
<li><span lang="he">ודכרת אן אלדי חצל לכם פי אלק''כ דינאר כאצתכם קי''ד דינאר גיר אלס' כרג מנהא לעמראן דינאר ואניף כ' דינאר סלף</span></li>
<li><span lang="he">כאן לך ענדי אלבאקי אניף צ' דינאר אצפת אליהא אלדנאניר אלדי תבקאת בעד אלעדל פלפל ואשתרית בהא אלעדל</span></li>
<li><span lang="he">ניל ומא האכדא יגב עליך לאן מא אמרתך בשרי אלניל תם אשתריתה ווגהתה ללמהדיה מא לם נאמרך ובעד דלך</span></li>
<li><span lang="he">געלת פיה אלנצף ואלרבע לנא ואלרבע לך פכאן תגעלה חית פעלת הדא ללכלטה ותשתרי לנא נחן בכאצתנא</span></li>
<li><span lang="he">נאחיה מא וצלת אליך בה כתבי ואמא מא אשתריתה ללכלטה מא לי עליך פיה אעתראץ כמא אן מא לך אנת אעתראץ'</span></li>
<li><span lang="he">לאכנה פעלת וגהין אשתרית לי מא לם נאמרך ווגהתה ללמהדיה והדא יאכי עמל מא נעלם איש הו ולם באללה</span></li>
</ol>
                    
                        <h3>recto, right margin</h3>
                    
                        <ol>
<li><span lang="he">יגמע אללה עלינא&nbsp;</span></li>
<li><span lang="he">ממא אנפדה מולאי אל&nbsp;</span></li>
<li><span lang="he">שיך פי תלך אלסנה דינאר&nbsp;</span></li>
<li><span lang="he">ואחד סוי אלכ' דינאר אלדי&nbsp;</span></li>
<li><span lang="he">כאנת לך סלף והדה אל</span></li>
<li><span lang="he">ס' דינאר אלתי נרתגיהא&nbsp;</span></li>
<li><span lang="he">אללה יגעל עלינא באלכלף&nbsp;</span></li>
<li><span lang="he">ותלומני יאמולאי אלדי לם&nbsp;</span></li>
<li><span lang="he">ננפד אליך פי תלך אלסנה</span></li>
<li><span lang="he">אש הדה אלבצ'אעה אלתי</span></li>
<li><span lang="he">תאכ'רת לך ענדי לך אולא&nbsp;</span></li>
<li><span lang="he">ד' אעדאל אסלפנא עליהא</span></li>
<li><span lang="he">ק''ק דינאר קאמת מעטלה</span></li>
<li><span lang="he">סנתין וארתגינא אן אלס'</span></li>
<li><span lang="he">דינאר אלדי ענד בן אלסכנדראני</span></li>
<li><span lang="he">וצלת אליך ואיצ'א אלד'</span></li>
<li><span lang="he">דינאר תמן אלזית ואל</span></li>
<li><span lang="he">קטראן דלך קקצ''ד</span></li>
<li><span lang="he">דינאר מא אצ'ן</span></li>
<li><span lang="he">אן יחצל פי ד' אעדאל</span></li>
<li><span lang="he">הדה אלצורה בעד אלמוון</span></li>
<li><span lang="he">ובקיית אלסלפה תם אן</span></li>
<li><span lang="he">אנפדת אליך סלף מן</span></li>
<li><span lang="he">ענדי עלי אלראחל</span></li>
<li><span lang="he">אלואצל פי תלך</span></li>
<li><span lang="he">אלסנה ק''ק דינאר</span></li>
<li><span lang="he">אלואצלה אליך ביד</span></li>
<li><span lang="he">אלשיך אבי [י]עקוב</span></li>
<li><span lang="he">יוסף בן אלקאבסי</span></li>
<li><span lang="he">ועלי אן נ' זק תצל</span></li>
<li><span lang="he">אליך תגי בק''ק</span></li>
<li><span lang="he">דינאר כ[תב אל]לה</span></li>
<li><span lang="he">אעאקתהא פוצלת</span></li>
<li><span lang="he">לסקליה בעד אן וג[הת]</span></li>
<li><span lang="he">כתב לברוך אן לא יעיק</span></li>
<li><span lang="he">באקי תמן אללאך ואן</span></li>
<li><span lang="he">יוגהה וכנת נחסב</span></li>
<li><span lang="he">אן תצל אליך</span></li>
</ol>
                    
                        <h3>recto, top margin</h3>
                    
                        <ol>
<li><span lang="he">ש''ש דינאר</span></li>
<li><span lang="he">ק''ק מן אטראבלס</span></li>
<li><span lang="he">ות' דינאר מן ענדי&nbsp;</span></li>
<li><span lang="he">פאנעאק עליך&nbsp;</span></li>
<li><span lang="he">אלזית אלדי בנחו</span></li>
<li><span lang="he">ק''ק דינאר ואמא</span></li>
<li><span lang="he">אלדנאניר אלדי וגהת</span></li>
<li><span lang="he">ביד אלשיך א[בו]&nbsp;</span></li>
<li><span lang="he">יעקוב וצלח אליך</span></li>
<li><span lang="he">ואלק''ק דינאר</span></li>
<li><span lang="he">מן אטראבלס</span></li>
<li><span lang="he">פוצלת לאן וצל</span></li>
<li><span lang="he">אלי כתאב ברוך</span></li>
<li><span lang="he">יסתגיר ויסתחרס</span></li>
<li><span lang="he">אללה פינא לא[ני]&nbsp;</span></li>
<li><span lang="he">כתבת אליה ואנא</span></li>
<li><span lang="he">נקול לה אנך לם</span></li>
<li><span lang="he">תוגה שי פחלף</span></li>
<li><span lang="he">[לי] פי כתאב[ה]</span></li>
</ol>
                    
                </div>
            
                <div data-canvas="https://colenda.library.upenn.edu/phalt/iiif/2/81431-p3s46hq9r/canvas/p2">
                    
                    
                    
                        <h3>verso</h3>
                    
                        <ol>
<li><span lang="he">באימאן עטימה ואסתשהד בר' יוסף וגמאעה מן אצחאבנא אנה וגה אלצרה בחצרתהם מע בן אכו בן אלסכנדראני תם וצל אבו אלחסן</span></li>
<li><span lang="he">בן אלרב אלסקלי ודכר לי אנהא וצלת אליך פמא נעלם אש הדא מנך איצא פי אצראחך להא ולם תדכר וצולהא לית שערי קבל</span></li>
<li><span lang="he">מן אלחגה קבלי ולא קבלך והדא יאכי אללעם באלמהג כאן יגב עליך תגי ללאשיא מן אבואבהא פאן כאן אנעאקת תקול לי&nbsp;</span></li>
<li><span lang="he">אנעאקת פי הדה אלסנה מא נלומך עלי אעאקתהא ווצלת כתבך אלסנה ואנת תסתגיר ותריד אלפרקה ואלדי ארדתהא אנא אכתר</span></li>
<li><span lang="he">לאן אדא טאלת אלצחבה וקע אלמלל וקד טלעת ללמדינה עאמאול בעד אקלאע אלמראכב פתחת אלעדל פלפל וגדת פיה אלזנגביל</span></li>
<li><span lang="he">מקארב אסוד ולם ואללה נגד פי אלמדינה מן יחלני פיה בדרהם לא רום ולא גירהם וכאנו אלתגאר יזריו בי כמא נריהם ערצ'ה קאלו כיר</span></li>
<li><span lang="he">מן הדא אשתרינא בי' דנאניר אלקנטאר פלמא לם נגד לה משתרי קאומתה עלי ואחד מן אצחאבנא בחצרת אלשיך אבו&nbsp;</span></li>
<li><span lang="he">אברהם סער ק''ע אלקנטאר ואצפת אליה קנטאר ונצ' פלפל סער קמ''א קנטאר בלג תמן אלגמיע שש''ח רבאעיה כתבת</span></li>
<li><span lang="he">עליה בהא שטר ומצ'א בהא לבלד אלרום בשרכת אלנצף ובקא בקית אלעדל פלפל גא וזנה ג' קנאטר ותלת ואיצא כ''ג רטל אביע</span></li>
<li><span lang="he">מנה ואיצ'א י''ג רטל יכון גמלת וזנה תקי''ט ותלת אלחאצל פי אלג' קנאטיר ס''ט רטל ותלת תקמ''ז רבאעי ותמן אלקנטאר</span></li>
<li><span lang="he">ונצ' ואלזנגביל שש''ח רבאעיה דלך אלף קנ''ה רבאעי כרג מנהא מא דפעה אבו אברהים בקית סלפה ולואזם ל''ב רבאעי ונצ' אל</span></li>
<li><span lang="he">אלף קכ''ב רבאעי ונצ' כרג למן כתב אלשטר רבאעי אלבאקי אלף קכ''א ונצ' וינצ'אף לדאלך קנ''ה רבאעי אלדי בקאת ענדנא מן</span></li>
<li><span lang="he">קבל וצולי מן אסכנדריה ואלצ''ו רבאעי אלדי דכרת לך תכון אלגמלה אלף שע''ב רבאעי ונצ' ענדך ק''ק דינאר אלתי אנפדת אליך</span></li>
<li><span lang="he">מן אלמהדיה סלף עלי הדא אלרחל אלמביוע ואזנה בצנגת אלמהדיה //תמן אלזפת ואלזית\\ עליהא וכס ונקץ בין אלאוזאן סדס פי כל דינאר וגב קל''ג</span></li>
<li><span lang="he">רבאעי תרכת מנהא י''ג רבאעי עלי וגוה אלמ' דינאר סניה תגאריה אלבאקי מן אלוכס ק''כ רבאעי תנצאף ללק''ק דינאר תכון</span></li>
<li><span lang="he">אלגמיע רבאעיה תתק''כ רבאעי אלבאקי מן אלחסאב תנ''ב רבאעי ונצ' ואמא אלשריך אלדי מצ'א לבלד אלרום אקאם</span></li>
<li><span lang="he">ח' שהור ולחקתה כסארה פעלקת עליה שבועה פסאלוני אצחאבנא נאכד מנה ראס אלמאל בעד אן נצבר מנה</span></li>
<li><span lang="he">בק''ה רבאעיה אלי חנוכה פפעלת דלך לעלמי בכסארתה ולם נפעל הדא חתי אוקפת אלשיך אבו אברהם וגירה פי אול</span></li>
<li><span lang="he">אלשרכה וערפתהם אן הדא אלשי ביני ובינך תם וצלת כתבך אלסנה וצחבתהא ה' אעדאל כתאן ורבע עלאוה נשאצר ואנת</span></li>
<li><span lang="he">תאכד פי אלביע ואן לא נעוק עליך דרהם פלו אני ממן ירוד רגבה או רבח לבעתה וקת אן כאן בל' רבאעי לאנה כאן יסוא אל</span></li>
<li><span lang="he">כתאן וקת וצול אלמראכב אעלאה בל''ה רבאעי קנטאר וגיר דלך מן ל' האבט פמסכת עליה ודורת מנה עדלין למאזר לאנהא</span></li>
<li><span lang="he">אנהרשת ואנהרש מנהא נחו קנטאר חתי לא יוכד פיה דרהם ואחד ולם יחצל פיה סוי רבע קנטאר בעתה בו' רבאעיה</span></li>
<li><span lang="he">ואלבאקי טין כמיתה אלבחר וחצל פי אלנשאצ'ר מע אלכתאן אלמבלול ומע אלורד קכ''ב רבאעי ונצ' כרג מנהא לואזם אל</span></li>
<li><span lang="he">אעדאל ואלסלפה ס''ג רבאעי ונצ' משרוחה ולם באללה יחצל פי אלורד סוי רבאעיין ונצ' אלבאקי נ''ט רבאעי תנצ'אף אלי תנ''ב רבאעי</span></li>
<li><span lang="he">ונצ' אלמדכורה פוק תכון אלגמלה תקי''א ונצ' וקד בעת אלעדלין אלדי גבת למאזר סער מ' רבאעי אלקנטאר צח פיהא</span></li>
<li><span lang="he">שמ''ה רבאעי חבה חבה ואסלפת עלי אלג' אעדאל אלבאקיה פי אלמדינה מע אלק''ה רבאעיה אלבאקיה ענד אלשריך</span></li>
<li><span lang="he">ששנ''ה רבאעי חתי תבאע אמא באלמדינה או במאזר יציר אלגמיע אלף תקי''א רבאעי ונצ' גיר מא יזיד עלי תמן</span></li>
<li><span lang="he">אלג' אעדאל חתי תבאע ותקק''ה יכרג מן הדה אלגמלה אלק''ה אלדי ענד אלשריך אלבאקי אלף ת''ו ונצ' יכצך מנהא תש''ג</span></li>
<li><span lang="he">רבאעיה למא ראית יאמולאי אן שהותך אלפרקה פלם נריד נגברך עלי שי תם תחקק ענדי וצול אלצרה אלדי וגה ברוך מן</span></li>
<li><span lang="he">אטראבלס אליך ואנפסנא ליס הי אלסאעה מתל מא כאנת וקאמת מן בעצהא בעץ פאוקפת אלש' רבאעי חתי נרא מא יכצני</span></li>
<li><span lang="he">פי אלצרה אלתי וצלת אליך מן ברוך תמן אללאך לאני לאלאן לם נחקק כמייתהא ולא חסאבהא ומא געלני ארקפת אלש' רבאעי</span></li>
<li><span lang="he">אלא חסבת אן אלצרה ק''ק דינאר יכצני מנהא ק' דיגארא מנהא ⟦לר' נהראי רבאעיה⟧ ל' דינאר תכמיס תכרג מן אלק' כאצתי</span></li>
<li><span lang="he">יתבקא ע' דינאר אוקפת פיהא הדה אלש' רבאעי פנחב תדפע לר' נהראי מא לה ולא תעיקה ואנא מנתצ'ר לכתאב ברוך</span></li>
<li><span lang="he">בשרח אלחסאב וכתאב מולאי אלשיך בשרח אלד' אעדאל ואלאלף רבאעי כאמלה סלף מן ענדי לאני ואללה מא קבצת מן</span></li>
<li><span lang="he">תמן אלעדלין כרובה תם כאן עלי אני ננפד אליך רבאעיה פקבחת עלי רוחי דלך וכאן עלי אני נגי בנפסי פראית אן פי ספרי</span></li>
<li><span lang="he">אלסנה פסאד מן אשגאל תקף אלי וגה לאן גרי עלי פי הדה אלשתוה פי סקליה אמור כבאר ואבאחוני קום מן אצחאבנא חס/א\ד בסבב</span></li>
<li><span lang="he">אנהם ראוני סכנת אלגזירה ואשתרית במאזן דאר בש' דינאר ווגהת ורא אהלי מן ספאקס והם עלי וצול והדא כלה למא</span></li>
<li><span lang="he">ראית אמר וקף לוגהי ואפריקיא לא נקדר נסכנהא אמא סוסה ואלמהדיה לא נקדר נדכלהם ואמא בלדי פקד בעד עני מן</span></li>
<li><span lang="he">טלב אלסלטאן להא ואנקטאע אספארהא פלמא חקקו סכנאי אבאחוני ענד אלמלך פלמא לם יתם להם מא ישתהיו ענד אלמלך</span></li>
<li><span lang="he">רגע אדאני ענד אנסאן מסלם שריך לי יערף בעבד אללה גלאם צאחב אלסוק אסתגרמני ק''ק רבאעי ואיצא ענד סודאן</span></li>
<li><span lang="he">ואנא מעה אללאן פי אלכצום ויטלב יחלפני ומא כפאה חתי אדעא עלי באלמחאל ודלך אן אעטאני סודאן ק' דינאר</span></li>
<li><span lang="he">לה נצפהא אשתרית להם בהא צרוף ומליתהא זית ומונתהא ווצלתהא אליך פעלק עלי שבועה אני אקמת אל</span></li>
<li><span lang="he">אמונה פי נצפה ואצחאבנא אלמסאפרין יערפוך וכלה באב שהוה פאחתגת אן חלפת לה פלמא ראית אלחאל עלי הדה</span></li>
<li><span lang="he">אלצורה געלת עלי נפסי בימין אני לא נכאלט אחד פי הדה אלסנה והו אלדי רגבני פי אלפרקה פלמא לם יתם לי איצא</span></li>
<li><span lang="he">ספר שארכת שריך ואקמת לה תלת אלפצל פשארכת תמאם בן זרבי אלסקלי אלדי פי אלמדינה וכאן ביני ובינה עקד</span></li>
<li><span lang="he">ונזלת למאזר ותרכתה פי אלמדינה אשתרי לי בעץ לוז ועלי אני נתם לה תמאם מא בינה ובינה(!) מן ראס אלמאל ויטלע</span></li>
<li><span lang="he">פי אחד אלמראכב פגרי יאמולאי אלאמר אלדי בלגכם פי וצול אלעדו וחרק אלמראכב פוצל אלי כתאב אלרגל בעד דלך למאזר</span></li>
<li><span lang="he">ודכר אנה מא יסאפר ואנה כאף פאנטר לך מן יסאפר פכאן מעי סידי אבו אלפרג נסים פי אלבית ואנת תעלם אן לנא</span></li>
<li><span lang="he">עליה תרביה והו ענדי עוץ' אך ראני קד חרת וצעב עלי הדא אלחאל בסבב אן חצל רחלי מוסוק פי אלמראכב אלתי פי</span></li>
<li><span lang="he">מאזר ואיצא פי אלמדינה פארדת נסאפר בנפסי כשית אן יסוא עלי גמיע מאלי פי סקליה פלמא ראנ[י] נסים פי הדא</span></li>
<li><span lang="he">אלחאל אוגעה פסאלתה ותטארחת עליה אן יטלע עלי הדא אלרחל וכאן רחלה מוסוק וגמיע חואיגה פי אלמרכב והו עלי</span></li>
<li><span lang="he">אקלאע ללמהדיה פאוצא ונזל וטלע עלי רחלה מן מצ'א מעה ללמהדיה ותולא רחלי בנפסה ועוול עלי ספר ולם תלחקני</span></li>
<li><span lang="he">אלרגבה עליך //פי\\ מא אשתריתה לנפסי וראית מן סנה אן נוגה לך מתאעך [ &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] מתאעך פי וסט רחלי וואקפת</span></li>
<li><span lang="he">נסים עלי אן הדה אלק' דינאר מתאעך תכון פי גמלה אלדנאניר אלתי ביני ובינה ואלדי אוקפתה עליה עלי אן ש''ש דינאר</span></li>
<li><span lang="he">ביני ובינה כלטה וק' דינאר לך דלך ת''ש דינאר שרח אלת''ש אשתרינא נח' קנטאר רצאץ ורבע ול''ה צרף זית</span></li>
<li><span lang="he">וג' קפאף נחאס [&nbsp; &nbsp; &nbsp; &nbsp; ] מבלג תמנהא ת' דינארא ותמן אלנחאס יצל מן אלמהדיה לאן אלנחאס פי אלמהדיה יבאע וידכל</span></li>
<li><span lang="he">תמנה דגאניר תצל אליכם ובאקי אלת''ש דינארא תצל אליכם מן אלמהדיה [ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] אללה תעאלי</span></li>
<li><span lang="he">ווצל אלגמיע עלי חאל אלסלא[מ]ה [ו]יבאע אלכל ויגמע תמנה ותקבץ מנה רבע אלמאל ק' מן אלת''ש פאן כאן אתצ'אע</span></li>
<li><span lang="he">כאן עלי כל דינאר מא יכצה ואן כאן פי מכאן [ &nbsp; &nbsp; &nbsp; ] דינאר מא יכצה ואן אנעאק [ &nbsp; &nbsp; &nbsp; &nbsp; &nbsp; &nbsp; ] אלמאל שי ולם יצל כאן</span></li>
<li><span lang="he">עלי אלכל יאכד אלאנסאן גזה מן אלחאצל אעני סב[ &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] ממא חצל ואלדי טלע בה נסים צחבה אלל''ה צרף</span></li>
<li><span lang="he">זית [ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] ואלנחאס פי אלמהדיה מבלג תמנה אלדי צחבתה [&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] ואנא ולם באללה [&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] נסים עלי אלסער אלא בעד</span></li>
<li><span lang="he">סואל עטים ותטארח [ &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] אלשיך [&nbsp; &nbsp; &nbsp; &nbsp; &nbsp; &nbsp; &nbsp; ] והו יקצי גמיע אש[ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] אן הרה אלק''ה [</span></li>
<li><span lang="he">אלדי וגה אליך ואללה סלף [ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] ואנא ואללה מצ'טר לדינאר ואחד פאן אנעאק ועאיד באללה שי פלא תעטיה ולא תאכד לא&nbsp;</span></li>
<li><span lang="he">] אלמאל בחסאבה פנחב מראעאתה ואלוקוף מעה פי ג[מיע מא] יסאלך פיה וגמיע חואיגה ואנת עארף בחקה&nbsp;</span></li>
<li><span lang="he">] כלהם והו לם ידכל אלבלד קבל אליום פנחב לא תכליה מן [&nbsp; &nbsp; &nbsp; &nbsp; &nbsp; &nbsp; &nbsp; ] פי גמיע מא יהאצלה פאן [&nbsp; &nbsp; &nbsp; &nbsp; ] לה שרי כתאן מן אלקאלוץ</span></li>
<li><span lang="he">תקף מעה וישדה ויכתב עליה אסמי ואסמך [ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] ותקף מעה בנפסך פי דור אל</span></li>
<li><span lang="he">וכאלה חתי ישתרי וישד ויכתב עליה איצא אסמי ואסמך לאני כתבת עליה שטר שותף [ &nbsp; &nbsp; &nbsp; &nbsp; ] אלשש [די]נאר</span></li>
<li><span lang="he">אלדי בידה ואלשטר ענדי ולה איצא תחת ידי אבי יצחק [ברהו]ן זית פיה כארג מן ק''ק [&nbsp; &nbsp; &nbsp; &nbsp; &nbsp; ] יכצה פי הדא אלשרי</span></li>
<li><span lang="he">פנחב תכון עוצ'י וזאיד פי קצא אלחואיג ואלמעונה ואלס' דינאר אלדי ענד בן אלסכנדראני [אס]ל מו[לאי] אלשיך יכתב לך וכאלה עליה</span></li>
<li><span lang="he">באסתכראגהא וקבצהא לנפסך פאדא קבצתהא כאן נצפהא לי ל' דינאר וכדלך לי נצף אלתלת אזקאק אלדי ענד אכוך ולי [&nbsp;</span></li>
<li><span lang="he">] באזא אלכ''ד רבאעי [אלדי] אשתרית לך בהם פרכתין ורדתין ואנפדתהם לך צחבת נסים ואנא אן שא אללה בעד</span></li>
<li><span lang="he">אקלאע אלמראכב נצפי חסא[ב אלכל]טה אול ואכר חתי לא יבקא ביני ובינך כרובה ולא עלקה ומא תבקא לך אשתרית לך</span></li>
<li><span lang="he">בה מא ופר אללה ואנפדת לך אול אלזמאן פאן וצלני כתאבך בקבץ אלס' דינאר תנטר מא יכצני [ &nbsp; &nbsp; &nbsp; &nbsp; ] מע נצף אלג' אעדאל </span></li>
</ol>
                    
                        <h3>verso, bottom margin</h3>
                    
                        <ol>
<li><span lang="he">סידי ומולאי אלשיך אבו זכריא יהודה בר משה נ''ע &nbsp; &nbsp; &nbsp; &nbsp; מן ואדה סלאמה בן מוסא&nbsp;</span></li>
<li><span lang="he">בן יצחק נ''ע ישע רב</span></li>
<li><span lang="he">בן סגמאר &nbsp; &nbsp; &nbsp; يدفع لسيدي [&nbsp; &nbsp; &nbsp; ] يهودا بن</span></li>
<li><span lang="he">موسى بن سغمار الوكيل</span></li>
<li><span lang="he">אטאל אללה בקאה ואדאם סלאמתה ונעמתה </span></li>
</ol>
                    
                </div>
            
        </section>
    </body>
</html>
