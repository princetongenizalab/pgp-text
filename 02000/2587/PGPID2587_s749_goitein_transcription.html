
<html>
    <head>
        <title>Transcription of Letter: Halper 389</title>
    </head>
    <body style="max-width: 860px; margin: auto">
        <h1>Transcription of Letter: Halper 389</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://colenda.library.upenn.edu/phalt/iiif/2/81431-p3s46hq9r/canvas/p1">
                    
                    
                    
                        <h3>Recto</h3>
                    
                        <ol>
<li>סידי ומולאי אטאל אללה בקאה ואדאם סלאמתה וסעאדתה ונעמאה כתאבי אליך מן מאזר לז בקין מן אלול ען סלאמה ונעמה</li>
<li>נשכר אללה תעאלי אסאלה אלמזיד מן כל כיר ונעלמו יא מולאי אני כנת מטלע לנאחיתך פוצל בן עבוד אלפיג ולם יצל אלי</li>
<li>מעה מן קבלך כתאב פאשגל אללה סרי עטים תם דכר לי אן כאן לי מעה כתאב ואכד מנה פי אלמהדיה ולו וצל אלפיג</li>
<li>לאן מנה כאן נסתדל עלי אלאשיא וסיימא פי אלרצאץ לאנה לאן פי אלשתא בח רבאעיה קנטאר פלמא וצלת אל</li>
<li>מראכב רגע ביד רבאעי קנטאר ולהדא תחב כתב אלחואיג ווצלת כתבך פי אלמראכב ממלוא עתב ולום ויגב</li>
<li>עליך תכתב אליי בגואב כתבי [&nbsp; &nbsp; &nbsp; &nbsp; &nbsp;] וגואבה וכנת מרתגי אן תהניני בסלאמתי מן אלמהדיה וכלאצי</li>
<li>מן אלהלאך ואלמוקף אלעטים אלדי לם גרי לאחד וכתפת וערצת עלי אל סיף ה דפעאת ולו לם יכן ביננא שרכה</li>
<li>ולא מודה ולא צחבה לכאן יגב עליך הדה ולי אליום סנה ובעד דלך מא הדאת רועתי אלא אלדעב פי קלבי ואכתר</li>
<li>מא מצא בי ללמהדיה אהתמאמי באשגאלך ואחדה אלעדל ניל חתי נכלצה ואכרה מה נוגהה אליך לאנה חסבנא</li>
<li>אן פי דלך ל פכאן בצד דלך וגרי עלי מוקף עטים וכנת מויס מן מאלי ורוחי אלי אן נצר אללא אלי בעין אלשפקה</li>
<li>ותעטף עלי ואוראני קדרתה ובארכני בעפוה לא בזכו ולא במעבדין טבין אלא ברחמתה עשה עמי למען שמו</li>
<li>והו באב כביר סאל ענה מולאי אלשיך אבי יעקוב יוסף בן פרח יערפך וכאן דלך כלה על(י י)די בעץ מן אצחאבנא</li>
<li>חסאד אלנעם תם ואלל ] די[ם רמאו פי רמאחהם חתי אנהם דכרו אלעדל ניל קדאם מן אלסלטאן וכאן סבב דלך קולה</li>
<li>אזן קלת מא מעי פיקול לי תצמן קלת מא ענדי מן יצמנני וקאל אליש יקול מא מעי ולה הנא עדל</li>
<li>ניל בקק דינאר פגא הדה עליה אלי אן תכלץ מן הדה אלואחדה פלמא כרגת לם יכון גרץ סוי תגייבה ען אלעין מצית</li>
<li>אלי גמאעה מן אצחאבנא עלי אני נתרכה ענדהם פלם ילסק אליי אחד כוף מן אלסלטאן וסיימא אן אלבאגיין יהוד</li>
<li>אלדי יעלמו כל סוד ואול מן תברא ואללה מנה אכות]י[ גמיעא ובן עמך וכאלך וגמיע אצדקאי ואצדקאך פלמא</li>
<li>ראית אלחאל ואנה אן בקי יומין יתלף פי תלך אליומין ימצי לסקליה אנפדתה ללגרב פחכם אללה</li>
<li>תעאלי פיה ותלף ולם יגעלני לם נאכדה מעי פי אלקארב אלא כוף עליה לאני מא טלעת אלקארב אלא סרקה מכתפי בס</li>
<li>סואל מן סאל פי והו יעז עלי אלסלטאן וכנת ואללה נחסב אן וגדוני פי אלמרכב סאיר תמצי רוחי וגמיע מא מעי פלו</li>
<li>נטלע ומעי דינאר לא לרוחי ולא לנאס בעד מא שחדת דינאר וי דנאניר עלי אן לם יאכד מני אלסלטאן כרובי</li>
<li>קאמת עלי הדה אלהזה ואללה בקריב מן ע דינאר עינא וראית דלך גנימא (!) ואנהא חלוה לו כאנת תש דינאר</li>
<li>ענד כלאצי מן אלמוקף אלעטים וקד וגהת אליך קק דינאר מן אלמהדיה ולם באללה יחצרני פי אלמהדיה</li>
<li>אלא זית עלי ידיי לזכאר בן מדון ואללה לקד בקי עלי ד דנאניר לקד וגהת לאעז אל נאס עלי והו פראג בן יחיי עם</li>
<li>חסון יסלפהא לי פלם יפעל ולקד ערצת מן אלעדל ניל רבע קנטאר עלי אן נגד מן יחלני פלם נגד פוצלת אלי</li>
<li>סקליה יום ראש השנה וגדת אלמראכב דאירה פי אלחאיט ולם ואללה וחק אלתורה נגד לי פי סקליה דינאר נאץ ועלי אן</li>
<li>לי פיהא בצאיע בדינאר ואלפין וקד כלפת מן יביע לי אלכתאן פי שתא פוגדתה עלי חמלה פאמא אלכתאן כאן</li>
<li>פי אלשתא בע וצלת וגדתה יסוא מ וליס יחל אחד פיה שי ומא תם פסחה לאכטא אל מראכב אלי אן נביע אל</li>
<li>כתאן ונשתרי בתמנה שי ונוגהה תם אן אל זית וגדתה יסוא ה אקפזה בדינאר יכסר פי'ה רבע אלמאל וליס לי</li>
<li>ואללה לכאצתי פי אלזית בדינאר ואחד אלא כלה כלטה ביני ובין קום מסלמין ויהוד מן אהל סקלי'ה וכנת כאתבתהם אני</li>
<li>תרכת מולאי אלשיך יונה נ זק זית וכאן דלך צחיח ושרטה אנה אוסק ביד אנסאן מסלם כז זק עליהא מנקוש</li>
<li>אסמך ואסמי וגההא למאזר לסלאמה בן יוסף אלקמחה יסוקהא פי אלמראכב אליכם פוצל אלמרכב לשאקה בעד</li>
<li>מא טארבה אלעדו ואקעד אלמרכב פי ופרג אלמרכב ודכל אלמסלם יכתפי אלזית ובאעה בראיה ואשתרי בתמנה</li>
<li>קמח ורגע לספאקס ולם ואללה יכלץ ראס אלמאל פקבח ואללה עלי נחסב עליך אלכסארה ובקית אלנ כאן עלי</li>
<li>אנה יטלעהא פי מרכב בן למין אלדי כאן לשיך אבי עבדאללה פיקע חרכת אסטול ללמהדיה וכרוגה לספאקס</li>
<li>וקד פצל מנה פי אלמרכב ו אזקאק זית וה קטראן ונחן עלי טלוע אלבקיה פוצל כבר אלאסטול זאחף</li>
<li>פכשא אן יוסק אלבקיה פוצל אלאסטול ואכד אלמרכב יום אקלאעה ווצלתה אלקטאיע ללמהדיה ופרג גמיע מא</li>
<li>כאן פיה ואכדה אלסלטאן אעני מא כאן פיה לספאקסין וללקאיד ונזל מן אלו זית מתאעך ג אגפאהא קבצהא</li>
<li>סיידי אבי אלחסן אכיך עלי חמלהא מלא בחצרת חסון בן יחיי לאן למא טלבת אלוכיל במאזר ערפני חסון אנהא</li>
<li>נזלת ואן קבצהא אכיך פוצל אלמרכב למאזר ופרג וקבצת מנה אלה קטראן וזקין זית ובקי ענד אלוכיל ואחד פקאל</li>
<li>אנה צאע וכאן לה ענדי סלפת אליא ח דנאניר מסכתהא ולם נדפע אליה שי בסבב אלזק וכאצמתה מדה טוילה ולם נאכד</li>
<li>שי רגע יטלבני באלסלפה פבעת אלזקין חצל פיהא מב רבאעי ובעת אלה קטראן פוצל פיהא מח רבאעי דלך</li>
<li>צ רבאעי ובקית לנא אלצרפין פרג תסוא ו רבאעיה אלגמיע צו רבאעי ובקית אלג צרוף אכברהא ואפצלהא ענד</li>
<li>אכיך תחמל ל מטר באלקרוי קימתהא עב רבאעי מן הדא אלביע וקד כתבת אליה עדה כתב ינפדהא אלי פלם</li>
<li>יפעל וארגו אנה אנפדהא אליך או חאסבך בתמנהא והדא אלחאל אלדי אתלף אלעדל ולם נתכרה ענדה לאנה מאי קול</li>
<li>באדאתך ואלדי וצל בה כתאב מולאי אלשיך אלדי וגב פי אלו אזקאק זית וה קטראן לד דינאר תגאריה ספאקסיה</li>
<li>מנהא יח דינאר זית וצרוף ו דנאניר וי דנאניר קטראן דלך לד דינאר ולם יודי סלפה ואלצו רבאעי תנצאף אלי אל</li>
<li>חסאב ואלדי אעלמך בה אן כאן ביננא אולא ד אעדאל כתאן וצלת לספאקס סלמא (!) באע מנהא מולאי אלשיך עדל סער</li>
<li>ט דנאניר אלקנטאר וכאתבתה עליה ווגה לסוסה עדל באעה קריב מן הדה אלצורה מא נעלם אלסאעה תחקיקה</li>
<li>ווגה אליך פי אלוקת ואלסאעה קק דינארא מע יוסף אלכב מנהא ק לכאצתנא וק ללכלטה ווגה אליך מן ספאקס מע</li>
<li>עתמאן אלספאקסי י אזקאק זית וגראבין צאבון ודנאניר בקית אלק אלאכרה (!) תציר גמיע אלכלטה קק ואנפד איצא</li>
<li>לכאצתנה צרירה פיהא כ דינאר תם אנפד מע חסין בן אלקרוי ס דינאר לכאצתנא וארתגינה אן תעמל מענא מתל</li>
<li>מא עמלנא מעך פכרגת מן סקליה וכאתבתך בדלך מע אליוג ווגדת אלכתאן כאסד פי וקת אלזיתון יסוא י דנאניר</li>
<li>אלקנטאר תם כאתבת ברוך ווגה אליי בקית תמן אלעדל לאך וחצל בה זית וכנת מנתטר לה יוגהה אליי אלי אן וגה וראי</li>
<li>מולאי אלקאיד וכארגני אלי ינונש נקתצי לה אלאעשאר וכאן עלי אני נקים זית כתיר לך וגירך מן מאלי חתי תצל</li>
<li>אלצרר פאפרקת דנאניר כתירה וחמלת אלאמר עלי סלאמה וכאן אלשי לי ולך ולגירך מן אהל סקליה מסלמין ויהוד</li>
<li>ומן אהל טראבלס ומן אהל אלמהדיה פלמא תפרקת אלדינאניר וכארת ענד אלבדוין ואבתדאו פי אלתמרה וחאן וקת</li>
<li>אקתצאהא וקעת כמא בלגך אלפתנה בין אלסלטאן ובין אלקאיד וזחף עסכר אלסלטאן לספאקס וכסר עסכר אלקאיד</li>
<li>ופתח אכתר אלבלד ואכד מן יד אלראיד קצור אלסאחל כלהא אלדי עלי אלבחר ואכתר עמאלתהא מלכהא אלסלטאן ונאדא</li>
<li>אלסלטאן פי אלמנאזל מן אעטא אלי ספאקסי קפיז זית חל מאלה ודמה ולם יתבקא פי עאלת אלקאיר מן אלתי לי</li>
<li>עליהם אלאסכאך אלא אליסיר ואמא אלכל פי עמאלת אלסלטאן ובאללה לקד כאן לי ענד רגל ואחד ק דינאר עלי</li>
<li>ה אלאף קפיז זית ורגע פי עמאלת אלסלטאן ללאן לם נאכד מנה שי פבעד דלך וצלת פי שבועות לספאקס</li>
<li>מן ינונש וגדת אלכתאן תחציא בעת אלעדלין בצבר לסכות אלעדל עלאמה בן צדקה ועדל בראני פבעת מנהם אל</li>
<li>עדלין גמיעא ואחד בטו דינאר ואכר ביט דינאר וגב פי אלעדלין עלי אלתכמיס לאן אלחסאב וצחתה מא יחצרני</li>
<li>פי הדא אלוקת מן קע דינאר אלי קסה אלי אן נחקק חסאבהם מן מולאי אלשיך פבעד בדלך וצלת אלמראכב ורגע</li>
<li>אלכתאן בח דינאניר אלקנטאר פגרי ביננא ובינהם כצום עטים ולולא אלגאה ואיצא אלקום אמליא ואשהדנא</li>
<li>עליהם באלדנאניר ולם יעלמו אלשהוד אננא בענא מנהם כתאן לנא טלבנאהם פי אלדנאניר ואנכרנא בענא מנהם</li>
<li>כתאן פמא כאן נאכדו מנהם שי ובאללה לולא ופקנא בהם ואכדו מנהם אלראהם ונרפקוהם פי אלצרף ואלנקד למא</li>
<li>אנחלנא והדא כלה למא יצל אליך מן אלנפע ובאללה מא בקיית כתאני אלא פי ספאקס וסקליה מא קדרת נביעה ללאן</li>
<li>והו באקי מן סנתין כנת ענדכם ופצלת ביע אלכלטה עלי כאצתי ולקד וצל כתאב מולאי אלשיך ידכר אנה לם יקבץ</li>
<li>בקית(!) תמן כתאן אלכלטה אלי אלסאעה וכאן מרתגי למא יצל מן קבלך אלסנה אלמאציה פוצל כתאבך תדכר אן וצל גמיע</li>
<li>אלשי עלי חאל סלאמה ותדכר אמר אלס דינאר אלדי כאנת מע בן אלקביי אן וצל אליך כתאב אלשיך אבו אסחק ידכר</li>
<li>אנהא וצלת סאלמא(!) ואנה עלי תוגיההא אליך לאנה כשי ידכר אנהא צאעת ותסאלנא נכאתבה ונלומה עלי</li>
<li>אעאקתהא ואנך תקבצהא בעד אקלאע אלמראכב פקאס ענדנא אנך תקבצהא מנה והו אלדי אכרנא ען כתבתך</li>
<li>וכאלה לך עליה תם דכרת מא לחקך תלך אלסנה מן אלצעף ואלתוגע ואנך אשתרית עדל ניל ועדל סקט ועדל פלפל</li>
<li>בעד אן כלצת אלדנאניר אלתי לכאצתנא ואן כאן ללכלטה קק ואניף (!) פ דינאר ופי גמלתהא אלצ דינאר תבר אלדי</li>
<li>וצלת אליך מן ענד ברוך ודכרת אנך אשתרית עדל פלפל וזנגביל ותבקא מן אלדנאניר אמא ק דינאר או צ דינאר</li>
<li>ודכרת אן אלדי חצל לכם פי אלקכ דינאר כאצתכם גיד דינאר גיר אלס כרג מנהא לעמראן דינאר ואניף(!) ס דינאר סלף</li>
<li>כאן לך ענדי אלבאקי אניף(!) צ דינאר אצפת אלי'הא אלדנאניר אלדי תבקאת בעד אלעדל פלפל ואשתרית בהא אלעדל</li>
<li>ניל ומא האכדא יגב עליך לאן מא אמרתך בשרי אלניל תם אשתריתה ווגהתה ללמהדיה מא לם נאמרך ובעד דלך</li>
<li>געלת פי'ה אלנצף ואלרבע לנא ואלרבע לך פכאן תגעלה חית פעלת הדא ללכלטה ותשתרי לנא אלשי נחן בכאצתנא</li>
<li>נאחיה מא וצלת אליך בה כתבי ואמא מא אשתריתה ללכלטה מא לי עליך פי'ה אעתראץ כמא אן מא לך אנת אעתראץ</li>
<li>לאכנה פעלת וגהין אשתרית לי מא לם נאמרך ווגהת ללמהדיה והא יאכי עמל מא נעלם איש</li>
</ol>
                    
                        <h3>Right margin, diagonal written upside down.</h3>
                    
                        <ol>
<li>יגמע אללה עלינא</li>
<li>ממא אנפדה מולאי אל</li>
<li>שיך פי תלך אלסנה דינאר</li>
<li>ואחד סוי אלכ דינאר אלדי</li>
<li>כאנת לך סלף והדה אל</li>
<li>ס דינאר אלתי נרתגי'הא</li>
<li>אללה יעגל עלינא באל כלף</li>
<li>ותלומני יאמולאי אלדי לם</li>
<li>ננפד אליך פי תלך אלסנה</li>
<li>אש..ת אלבצאעה אלתי</li>
<li>תאכרת לך ענדי לך אולא</li>
<li>ד אעדאל אסלפנא עליהא</li>
<li>קק דינאר</li>
<li>קאמת מענא לה</li>
<li>סנתין וארתגינא אן אלס</li>
<li>דינאר אלדי ענדך אלסכנדראני</li>
<li>וצלת אליך ואיצא אללד</li>
<li>דינאר תמן אלית ואל</li>
<li>קטראן דלך&nbsp;קק צד</li>
<li>דינאר מא אצן</li>
<li>אן יחצל פי ד אעדאל</li>
<li>הדה אלצורה בעד אלמוון</li>
<li>ובקיית אלסלפה מוון</li>
<li>אנפדת אליך סלף מן</li>
<li>ענדי עלי אלראחל</li>
<li>אלואצל פי תלך</li>
<li>אלסנה קק דינאר</li>
<li>אלואצלה אליך ביד</li>
<li>אלשיך אבי יעקוב</li>
<li>יוסף בן אלקאבסי</li>
<li>ועלי אן נ זק חצל</li>
<li>אליך תגי בקק</li>
<li>דינאר פוצלת</li>
<li>לסקליה בעד אן</li>
<li>כתבת לברוך אן לא יעיק</li>
<li>באקי תמן אללאך</li>
<li>יוגהה וכנת נחסב</li>
<li>אן חצל אליך</li>
</ol>
                    
                        <h3>Top margin, diagonal written upside down.</h3>
                    
                        <p>שש דינאר / קק מן אטראבלס / ות דינאר מן ענדי / פאנעאק עליך /</p>
<p>/ אלזית אלדי בנחו / קק דינאר / ואמא אלדנאניר אלדי וגהת /</p>
<p>ביד אלשיך אבי יעקוב / וצלת אליך / ואל קק דינאר מן אטראבלס /</p>
<p>פוצלת לאן וצל / אלי כתאב ברוך / יסתגיר ויסתחכם אללה פינא</p>
<p>לאני כתבת אליה ואנא נקול לה אנך לם תוגה שי פחלף פי כתאבה</p>
                    
                </div>
            
                <div data-canvas="https://colenda.library.upenn.edu/phalt/iiif/2/81431-p3s46hq9r/canvas/p2">
                    
                    
                    
                        <h3>Verso.</h3>
                    
                        <ol>
<li>אימאן עטימה ואסתשהד בר יוסף וגמאעה מן אצחאבנא אנה וגה אלצכה בחצרתהם מע בן .. ו בן לסכנדראני תם וצל אבי אלחסן</li>
<li>בן אלרב אלסקלי ודכר לי אנהא וצלת אליך פמא נעלם איש הדה מנך איצא פי אטראחך להא ולם תדכר וצולהא לית שערי קבל</li>
<li>מן אלחגה קבלי ולא קבלך והדא יאכי אללעג באלמהג כאן וגב עליך תגי ללאשיא מן אבואבהא פאן כאן אנעאקת תקול לי</li>
<li>אנעאקת פי הדה אלסנה מא נלומך עלי אעאקתהא ווצלת כתבך אלסנה ואנת תסתגיר ותריד אלפרקה ואלדי ארדתהא אנא אכתר</li>
<li>לאן אדא טאלת אלצחבה יקע אלמלל וקד טלעת ללמדינה עאמאול (!) בעד אקלאע אלמראכב פתחת אלעדל פלפל וגדת פיה אלזנגביל</li>
<li>מקארב אסוד ולם ואללה נגד פי אלמדינה מן יחלני פיה בדרהם לא רום ולא גירהם וראני אלתגאר יזריו בי כמא נריהם ערצה קאלו כיר</li>
<li>אן הדא אשתרינא בי דינאניר אלקנטאר פלמא לם נגד לה משתרי קאומתה עלי ואחד מן אצחאבנא בחצרה אלשיך אבו</li>
<li>אברהם סער קע אלקנטאר ואצפת אלי'ה קנטאר ונצ פלפל סער קמא קנטאר בלג תמן אלגמיע ששח רבאעיה כתבת</li>
<li>עליה בהא שטר ומצא בהא לבלד אלרום בשרכת אלנצף ובקא בקית אלעדל פלפל גא וזנה ג קנאטיר ותלת ואיצא כג רטל אביע</li>
<li>מנה ואיצא יג רטל יכון גמלה וזנה תקיט ותלת אלחאצל פי אלג קנאטיר סט רטל ותלת תקמז רבאעי ותמן אלקנטאר</li>
<li>ונצ אלזנגביל ששה רבאעי דלף אלף קנה רבאעי כרג מנהא מא דפעה אבי אברהם בקית סלפה ולואזם לב רבאעי ונצל אל</li>
<li>אלף קכב רבאעי ונצ כרג למן כתב אלשטר רבאעי אלבאקי אלף קכא ונצף וינצאף לדלך קנה רבאעי אלדי בקאה ענדנא מן</li>
<li>קבל וצולי מן אסכנדריה ואלצו רבאעי אלדי דכרת לך תכון אלגמלה אליך שעב רבאעי ונצ ענדך קק דינאר אלתי אנפדת אליך</li>
<li>מן אלמהדיה סלף עלי הדא אלרחל אלמביוע תמן אלזפת ואלזית ואזנה(!) בצנגת אלמהדיה עליהא וכס ונקץ בין אלאוזאן סדס פי כל דינאר וגד קלג</li>
<li>רבאעי תרכת מנהא יגי רבאעי עלי וגוה אלמ דינאר סניה תגאריה אלבאקי מן אלוכס קכ רבאעי תנצאף ללקק דינאר תכון</li>
<li>אלגמיע רבאעיה תתקכ רבאעי אלבאקי מן אלחסאב תוב רבאעי ונצף ואמא אלשריך אלדי לבלד(!) אלרום אקאם</li>
<li>אשהוד ולחקתה כסארה פעלקת עליה שבועה פסאלוני אצחאבנא נאכד מנה ראס אלמאל בעד אן נצתר מנהא</li>
<li>בקה רבאעיה אלי חנוכה פפעלת דלך לעלמי בכסארתה ולם נפעל הדא חתי אוקפת אלשיך אבי אברהם וגירה פי אול</li>
<li>אלשרכה וערפתהם אן הדא אלשי ביני ובינך תם וצלת כתבך אלסנה וצחבתהא ה אעדאל כתאן ורבע עלאוה נשאצר ואנת</li>
<li>תאכד פי אלביע ואן לא נעיק עליך דרהם פלו אני ממן ירוד רגבה או רבח לבעתה וקת אן כאן בל רבאעי לאנה כאן יסוא אל</li>
<li>כתאן וקת וצול אלמראכב אעאלאה בלה רבאעי קנטאר וגיר דלך מן אלהאבט פמסכת עליה ודורת מנה עדלין למאזר לאנהא</li>
<li>אנהרשת ואנהרש מנה נחו קנטאר חתי לא יוכד פיה דרהם ואחד ולם יחצל פיה סוי רבע קנטאר בעתו בו רבאעיה</li>
<li>ואלבאקי טין רמיתה אלבחר וחצל פי אלנשאצר מע אלכתאן אלמבלול ומע אלורד קכב רבאעי ונצ כרג מנהא לואזם אל</li>
<li>אעדאל ואלסלפה סג רבאעי ונצף משרוחה חלם באללה יחצל פי אלורד סוי רבאעיין ונצ אלבאקי נט רבאעי תנצאף אלי תנב רבאט</li>
<li>ונצ אלמדכורה פוק תכון אלגמלה תקיא ונצ וקד בעת אלעדלין אלדי ודת למאזר סער מ רבאעי אלקנטאר צח פיהא</li>
<li>שמה רבאעי חבה חבה ואסלפת עלי אלג אעדאל אלבאקיה פי אלמדינה מע אלקה רבאעיה אלבאקיה ענד אלשיך</li>
<li>ששנה רבאעי חתי תבאע אמא באלמדינה או במאזר יציר אלגמיע אלף תקיא רבאעי ונצ גיר מא יזיד עלי תמן</li>
<li>אלג אעדאל חתי תבאע ותקקה יכרג מן הדה אלגמלה אלקה אלדי ענד אלשיך אלבאקי אלף תו ונצ וכצך מנהא תשג</li>
<li>רבאעיה למא ראית יא מולאי אן שהותך אלפרקה פלם נריד נגברך עלי שי תם תחקק ענדי וצול אלצרה אלדי וגה ברוך מן</li>
<li>אטראבלס אליך ואנפסנא ליס הי אלסאעה מתל מא כאנת וקאמת מן בעצהא בעץ פאוקפת אלש רבאעי חתי נרא מא יכצני</li>
<li>פי אלצרה אלתי וצלת אליך מן ברוך תמן אללאך לאני ללאן לם נתבת כמייתהא ולא חסאבהא ומא געלני אוקפת אלש רבאעי</li>
<li>אלא חסבת אן אלצרה קק דינאר יכצני מנהא ק דינארא (!) מנהא לר נהראי […] ל דינאר תכמיס תכרג מן אלק כאצתי</li>
<li>יתבקא ע דינאר אוקפת פי'הא הדה אלש רבאעי פנחב תדפע לר נהראי מא לה ולא תעיקה ואנא מנתצר לכאתב ברוך</li>
<li>בשרח אלחסאב וכתאב מולאי אלשיך בשרח אלד אעדאל ואלאלף רבאעי כאמלה סלף מן ענדי לאני ואללה מא קבצת מ</li>
<li>תמן אלעדלין כרובה תם אנה כאן עלי אני ננפד אליך רבאעי'ה פקבחת עלי רוחי דלך וכאן עלי אני נגי בנפסי פראית אן פי ספרי</li>
<li>אלסנה פסאד מן אשגאל תקף אלי וגה לאן גרי עלי פי הדה אלשתוה פי סקלי'ה אמור כבאר ואבאחוני קום מן אצחאבנא חסד בסבב</li>
<li>אנהם ראוני סכנת אלגזירה ואשתרית במאזר דאר בש דינאר ווגהת ורא אהלי מן ספאקס והם עלי וצול והדא כלה למא</li>
<li>ראית אמר וקף לוגהי ואפריקיה לא נקדר נסכנהא אמא סוסה ואלמהדיה לא נקדר נדכלהם ואמא בלדי פקד בעד עני מן</li>
<li>…לה אלסלטאן להא ואנקטאע אספארהא פלמא חקקו סכנאי אבאחוני ענד אלמלך פלמא לם יתם להם מא ישתהיו ענד אלמלך</li>
<li>רגע אדאני ענד אנסאן מסלם שריך לי יערף בעבד אללה גלאם צאחב אלסוק אסתגרמני קק רבאעי ואיצא ענד סודאן</li>
<li>ואנא מעה ללאן פי אלכצום ויטלב יחלפני ומא כפאה חתי אדעא עלי באלמחאל ודלך אן אעטאני סודאן ק דינאר</li>
<li>לה נצפהא אשתרית להם פי'הא צרוף ומליתהא זית ומונתהא ווצלתהא אליך פעלק עלי שבועה אני אקמת אל</li>
<li>אמונה פי נצפה ואצחאבנא אלמסאפרין יערפוך ובאלה באב שהוה פאחתגת אן חלפת לה פלמא ראית אלחאל עלי הדה</li>
<li>אלצורה געלת עלי נפסי בימין אני לא נכאלט אחד פי הדה אלסנה והו אלדי רגבני פי אלפרקה פלמא לם ותם לי איצא</li>
<li>ספר שארכת שריך ואקמת לה תלת אלפצל פשארכת תמאם בן /ח/זרבי אלסקלי אלדי פי אלמדינה וכאן ביני ובינה עקד</li>
<li>ונזלת למאזר ותרכתה פי אלמדינה אשתרי לי רעף אלשי ועלי אני נתם לה תמאם מא ביני ובינה מן ראס אלמאל ויטלע</li>
<li>פי אחד אלמראכב פגרי יא מולאי אלאמר אלדי בלגכם פי וצול אלעדו וחיק אלמראכב פוצל אלי כתאב אלרגל בעד דלך למאזר</li>
<li>ודכר אנה מא יסאפר ואנה כאף פאנטר לך מן יסאפר פכאן מעי סידי אבי אלפרג נסים פי אלבית ואנת תעלם אן לנא</li>
<li>עליה תרבי'ה והו ענדי עוץ אך ראני קד חרת וצעב עלי הדא אלחאל בסבב אן חצל רחלי מוסק פי אלמראכב אלתי פי</li>
<li>מאזר ואיצא פי אלמדינה פארדת נסאפר בנפסי כשית אן י/ת/הוא עלי גמיע מאלי פי סקלי'ה פלמא ראני נסים פי הדא</li>
<li>אלחאל אוגעה פסאלתה ותט/ע/אכמת עלי'ה אן יטלע עלי הדא אל רחל וכאן רחלה מוסוק וגמיע חואיגה פי אלמראכב והו עלי</li>
<li>אקלאע ללמהדיה פאודא ונזל וטלע עלי רחלה מן מצא מעה ללמהדיה ותולא רחל ובנפסה ועול עלי אלספר ולם תלחקך</li>
<li>אלרגבה עליך /ב/מא אשתריתה לנפסי וראית מפסדה אן נוגה לך מתאעך פי וסט ואוקפת</li>
<li>נסים עלי אן הדה אלק דינאר מתאעך תכון פי גמלה אל דנאניר אלתי ביני ובינה ואלדי ואקפתה עליה אן שש דינאר</li>
<li>ביני ובינה כלתה וק דינאר לך תכן(!) תש דינאר שרח אלתש אשתרינא בהא נח קנטאר רצאץ ורבע ולה צלף זית</li>
<li>וג קפאף נחאס גנגי מבלג תמנהא ת דינארא ותמן אלנחאס רצל מן אלמהדיה לאן אלנחאס פי אלמהדיה ובאע וידכל</li>
<li>תמנה ב ויצל אליכם ובאקי אלתש אליכם מן אלמהדיה ואן תפצל אללה תעאלי</li>
<li>ווצל אלגמיע עלי חאל אלסלאמה יבאע אלכל ויגמע תמנה ותקבץ מנה רבע אלמאל ק מן אלתש פאן כאן אלתצאע</li>
</ol>
                    
                </div>
            
        </section>
    </body>
</html>
