
<html>
    <head>
        <title>Transcription of Letter: T-S 10J12.2</title>
    </head>
    <body style="max-width: 860px; margin: auto">
        <h1>Transcription of Letter: T-S 10J12.2</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00012-00002/canvas/1">
                    
                    
                    
                        <ol>
<li>ואמא מא גרי עלי אכי אבו נצר פיטול שרחה ולכן ידכר</li>
<li>אלזבד והו אן למא אן וצלו אלי פם אלחלוג קאל לה שריכה</li>
<li>אטלע אלי מצר פי הדה אלמרכב ואנא אתוגה אלי בחר</li>
<li>אלשרק פכאנו אצחאב אלמרכב אלמצרי צרצים טמיאים</li>
<li>תעלקו באלשיך אבו זכרי וקאלו לה ליס נפתרק אמא</li>
<li>אן תטלע אנת עלי מאלך ואמא אדא ארדת הדה אלרסול</li>
<li>יטלע תדפע לה עשרה דנאניר ודפעהא לנא פי</li>
<li>אלצנאעה פאסת. . לאכי אבו נצר חכם אללה תעאלי</li>
<li>ויטלע פי אלמרכב אלצגיר ולם ידה עלה אלשיך אבו זכרי שי</li>
<li>אן יזנה פי שטנוף תם גא אלשיך אבו זכרי אלי מצר אקתרץ</li>
<li>לה סתין דרהמא וקאל לאכו אבו אלפרג אנא סבקת אכוך</li>
<li>אלי הונא ומא מעה שי אן יזנה פי שטנוף פאלחקה</li>
<li>בהדה אלדראהם תם כרג אבו אלפרג וצל אלי שטנוף לם</li>
<li>יגד לה חם פבעד יומין תלתה וצל וכאנת אלמדה אלדי</li>
<li>אנעאק מן אסכנדריה אלי שטנוף יח יום תם גא אלי</li>
<li>שטנוף קאלו לה מא נאכד מנך אלא ח דנאניר פקאל</li>
<li>להם תצלח חאלי ואלא מרת אלי מצר קאלו לא אצלח אללה</li>
<li>ללבעיד חאל אן מרת אלי מצר אכתלנא ואן קעדת</li>
<li>אכתלנא פסאל וצרע אלי אן אכדו מנה תלתה ונצף</li>
<li>מעה סתין איש יעמל פי אלבאקי פלם //יזל// יסאל //אלרייס// אלנואתיה</li>
<li>סואל אלמות חתי אנו ענה אלבאקי וקאסי מנהם אלבלא</li>
<li>תם דכל בחר אלשרק מא מעה רבע דרהם אלא באלגוע</li>
</ol>
                    
                        <h3>Right margin, perpendicular lines.</h3>
                    
                        <ol>
<li>ינזל אלי כל בלד יטלב אן יביע ברבע דרהם מא יקדר עליה נאס יקולו מא נריד שי ונאס יקולו</li>
<li>לה בכסארה ודק בה אלי אלמחלה חתי באע מנה בתמאניה דנאניר כלון אלטאתיך בעד</li>
<li>אן ת. . . רגע לה תם כזן אלבאקי פי סמנוד וכלא. והו מא חפט נאס אלרגאל</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00012-00002/canvas/2">
                    
                    
                    
                        <h3>Verso.</h3>
                    
                        <ol>
<li>תם סהל אללה תעאלי יצל אלי מצר בעד ארבעין יום אצאב שריכה</li>
<li>קד באע אלקלי [[בג]] בתלתה אצעאף ען ראס אלמאל בתחאסבי</li>
<li>כרגו בלא יבע דרהם פאידה ומא יעוק בסארה יסירה</li>
<li>תם עלקוה אצחאב אלגואלי מא בא . . . אלא בתלתה . לך בב . .</li>
<li>דנאניר וכסר עליהא רבאעי גאליה תם דכל בעד דאך</li>
<li>אלמכדול אלדי גאזבה א אבו אלפצל קד</li>
<li>קמאשה מן סלעה טביב וקדודי אלי אלצנאעה וראח</li>
<li>וכלא פי אלצנעה פתתפצל יא מולאי מנעמא מתפצלא</li>
<li>תכוץ אלשיך אבו אלפצל באלסלאם ותקול לה אנפד כתאב</li>
<li>ואתנין ותלתה לאבו מצר יכון תצמינהם סואל לאבו נצר</li>
<li>אן יסאל אלשיך אבו סעד פי כלאק אלשי מן אלצנאעה וקד</li>
<li>סמע אנה מא יכלפה וקאל לה אל.אמ. מא ארבעה לך</li>
<li>והו אן תואנא צאע אלכל ותתפצל תגתמע באלשיך אבו זכר[י</li>
<li>שריכה ותקול לה אן אלדי קאלה לך אבו נצר כרג צחיח</li>
<li>בנאכדהא מן אלצבאן קליל קליל ופיהא אלב. . ואלנחאס ואלי</li>
<li>אסעה מא אלנצף ומא המה המה אלוכיל ואמא לא תנעם</li>
<li>אלשיך אבו אלוחש יכוצך אפצל אלסלאם ויסאל תפצלך</li>
<li>תשתרי לה מנדיל סוסי בדינארין אלא מא . . . ליהא</li>
<li>פאנה מחתאג אליה קראת עליך אלסלאם וגמיע מן</li>
<li>תחוטה ענאיתך אלסלאם ואלכבירה תכצך באלסלאם</li>
<li>ותשכר אללה עלי סלאמתך ואלשיך אבו אלוחש ואולאדו</li>
<li>יקרוך אלסלאם</li>
</ol>
                    
                        <h3>Right margin, perpendicular lines.</h3>
                    
                        <ol>
<li>ועבדך אבו נצר אפצל אלסלאם ואבו אלפרג אפצל אלסלאם יא מולאי תבסט לעבדך אלעדר</li>
<li>פאן עבדך כתבה והו מעגל לעגלה אלרסול ומא ערפת איש אצף ו . . מא [[ . . . . ]] שלום</li>
<li>שלום לרחוק ולקרוב אמר ייי ורפתיו (!)</li>
</ol>
                    
                </div>
            
        </section>
    </body>
</html>
