
<html>
    <head>
        <title>Transcription of Letter: T-S 10J13.10</title>
    </head>
    <body style="max-width: 860px; margin: auto">
        <h1>Transcription of Letter: T-S 10J13.10</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00013-00010/canvas/1">
                    
                    
                    
                        <ol>
<li>שאכר תפצלהא</li>
<li>מנצור אבן סאלם</li>
<li>אלדי אעלם בה אלשיך אלאגל אלריס אלמונעם</li>
<li>אלמותפצל שצ אנני אנפדת ללחצרה גומלת</li>
<li>כותב פי קצית ספר ולדי לאנה סאפר בגיר</li>
<li>עלמי אלי אלעסכר וגראת האדה אלכאינת</li>
<li>אלעצימא ולם נעלם אנה טלע למצר או לשאם</li>
<li>ונחן פי קלק אן עצים ולחק ואלדדה מן גהדה</li>
<li>מרץ אן שדיד פנשתהי מן אנעאמהא</li>
<li>אן תכשף אלכבר חסב המתהא אלעאליה</li>
<li>פאן כאן פי מצר פתרוצה אלי אן תצל אלשוי</li>
<li>אלדי מעה אן כאן בקא מעה שי ותקולה אנא</li>
<li>נתכלף לך בשרא אלדי תשתהי ולעל תשרך</li>
<li>בינה ובין אחד מן אליהוד אלי יגו לסכנדריה</li>
<li>ולא תכליה יוגה מוצע אן אכר לא בושה</li>
<li>ולא בסבב ואבדל מעה אלמשהוד ואן כאן</li>
<li>פי בולביס או פי מוצע אן אכר פתתפצל</li>
<li>תכתרי שכ . . מא יראה אלמולא חסב</li>
<li>אנעאמהא ותפצלהא ותכפה מן אלספר</li>
<li>למוצע אן אכר ומן אלוכם ותערפה אן</li>
<li>אלבלד בתאענא האדיה פתכליה יגי לוקת</li>
<li>אן יפרג אללה ולא יבטי פ/א/נה הל ילחק ואלדדת</li>
<li>או לא ולא ילחק אלמולא פי גמיע דאלך גפלא</li>
<li>ואד לם תחצל אלשוי אלדי מעה ענדך</li>
<li>או ע[נד אל]שיך אבו אלחסן ואלא הו יטמנך</li>
<li>. . . מ . לד . . ידית פאעמל חסב המתך</li>
<li>[א]לע[א]ליה ואנפ/א/סך אלשריפה ואנא נעלם</li>
<li>אן כולקה צעב אללה יכפיה שר נפסה</li>
<li>ואנא אלגאיב ולמולא אלחאצר וכאן</li>
<li>אלשיך אבו אלחגאג סיר לה כתאב</li>
<li>מע רסול בעשרין דרהם וצמן לה כול</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00013-00010/canvas/2">
                    
                    
                    
                        <h3>Verso.</h3>
                    
                        <ol>
<li>מא נערפה מן תענתה וצעובת אכלאקה</li>
<li>ולחקה אלרסול ולם יקבל ולא ירגע פצעב</li>
<li>עליה כתיר וענה יחלף מא יכאתבה פלמא</li>
<li>לחק ואלדדה אלשדה אלדי הי פיהא רגע</li>
<li>וכתב לה עדדת כותב ולם יצלנא ען שי מן</li>
<li>אלכותב גואב אלחצרה מכצוצה בלסלם</li>
<li>ועלי גמיע צגארך אפצל אלסלם ולכיר יכון</li>
<li>אן שא אללה ולעל אלגואב סורעה</li>
</ol>
                    
                        <h3>Bottom margin, straight lines written in same orientation as main text. Address.</h3>
                    
                        <ol>
<li>يصل هذه الاحرف الى ثغر(!) مصر حماه الله تعالى الى سوق العطارين يدفع</li>
<li>الى ابو الفرج ابن الرىيس اليهودي الاسكندراني بلغ توجر ان شا الله</li>
</ol>
                    
                        <h3>Bottom margin, straight lines written upside down compared to main text. Address.</h3>
                    
                        <ol>
<li>אלי מצר סוק אלעטארין דכאן אלשיך אבו א[לח]סן</li>
<li>אבן נופיע וסלמה אלי אלשיך אלריס אבו אלפרג אבן אלריס</li>
<li>אלאסכנדראני</li>
</ol>
                    
                </div>
            
        </section>
    </body>
</html>
