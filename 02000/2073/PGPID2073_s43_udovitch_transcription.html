
<html>
    <head>
        <title>Transcription of Letter: T-S 8J22.10</title>
    </head>
    <body style="max-width: 860px; margin: auto">
        <h1>Transcription of Letter: T-S 8J22.10</h1>

        <p>A. L. Udovitch, Unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00008-J-00022-00010/canvas/1">
                    
                    
                    
                        <h3>Recto</h3>
                    
                        <ol>
<li>כתאבי יאסידי ומולאי אטאל אללה בקאך ואדאם סלאמתך וצרף אלאסוא ענך ברחמתה</li>
<li>מן מצר לג' כלון מן כסליו ערפך אללה ואיאנא ברכתה וסעאדה מא יליה ואלחאל סלאמה ונעמה ואלחמד</li>
<li>ללה רב אלעאלמין וצלת כתבך ביד סידי אבי סהל ווקפת מנהא עלי סלאמתך וסררת בדלך דכרת</li>
<li>חדית אלצראר אנך תנפד בהא לתבדלהא ואנת תשתכי אנך מא תקדר תשתרי מן אלציעה שי לילא</li>
<li>יטלבוך בסלף אכר ותנעאק ועלי הדא יגב אן יכון ירגע שראך ללנאס מן בוציר פלא וגה לתוגיה</li>
<li>אלצרר ובדל אלדנא' לאנהא תכרג פי בוציר וקד כנת מעול עלי בדל צרה עמך אלדי הונא אלי אן</li>
<li>וצל כתאבך תקול נשתרי לה פי בוציר אמסכת ען בדלהא ואנא אנפדהא כמא הי לתשתרי לה</li>
<li>בהא בקסמה ורזקה מן בוציר וכדלך אלכהן לה ענדך אלצרה אלאולי ותזן בקיה צרתי תציפהא</li>
<li>אליהא ובקי לי ענדך חול י"ח דינ' תציפהא אליהא ואנא אנפד לה איצא תמאם אל קכ' דינ' ותשתרי</li>
<li>לה באלגמיע מן בוציר במא יופק רב אלעאלמין והו ראיי לך ואמא אן זדת תואחל פי אל ציעה תתעב</li>
<li>כפף אלעמל תכון כפיף אלצהר ותריח נפסך קליל פכונך פי בוציר אטיב לך עיש ואקל לך</li>
<li>תעב ותכון פי בוציר תתלקט קליל קליל הו מבארך והדא אלדי תקדר עליה אליום וצל פיג מן</li>
<li>אלאסכנדריה ולם יצל כתאב מן מולאי ואלדך ולא שך אנה כרג אליהא והו פי אלטריק אללה תע'</li>
<li>יחסן עקבאך ועקבאנא דכרת אנך תמצי תחזם וענדי אנך תשתגל פי אלחזם מדידה</li>
<li>ומא אערף מתי תשתרי ללכהן ועמך אלא חתי תפרג מן אלחזם דכרת חאל יוסף ואנה עזל</li>
<li>ואנא אעלם הדא ואנת וחק אבי פיה מעדור גיר אן מן וחל יצבר טול רוחך קליל אלי אן תתכלץ</li>
<li>לאנך אדחלת רוחך פי אלאשגאל אלתקאל אלכבאר אלסלף ומקאסאה אלציאע ואלסיר ואלרגוע</li>
<li>ותשתית אלחאל ונכד אלעיש פי סנה אלשדה אללה תע' יחסן כלאצך ויעינך וינצרך</li>
</ol>
                    
                        <h3>Recto, right margin</h3>
                    
                        <ol>
<li>גיר אנה</li>
<li>יכון לתעבך תמרה</li>
<li>דכרת חדית אל סגל לא</li>
<li>תצן אני פרטת כל יום&nbsp;נטלב</li>
<li>אבן שעיא יקול</li>
<li>לי קאל צאחב&nbsp;אלדיואן</li>
<li>מא אכתב לקאצי</li>
<li>קיץ כתאב&nbsp;אלי אן יכרג</li>
<li>לה תוקיע באלאסתכדאם פי</li>
<li>אלנאחיה וכלמא טאלבה יעתדר לי&nbsp;בהדא אלעדר</li>
<li>חתי קלת לה תחב תקאבלני</li>
<li>מא אקבל הדא אלעדר</li>
<li>מנך קאל איש פי ידי&nbsp;</li>
<li>אעמל ואנא אטאלבה</li>
<li>איצא וקד וצל לי</li>
<li>מן אלכהן פי יומי הדא</li>
</ol>
                    
                        <h3>Recto, top margin</h3>
                    
                        <ol>
<li>כתאבין מן צור</li>
<li>ידכר פיהא</li>
<li>אן כרגת רחאלאת</li>
<li>אצחאבנא כלהא סאלמה</li>
<li>ללה&nbsp;אלחמד</li>
<li>ואן אלקאצי אועדהם בכל</li>
<li>גמיל יכזן</li>
<li>רחאלאתהם אלי</li>
<li>אול אלזמאן</li>
<li>יסאפרו ומא</li>
<li>יטלב מן אחד פלת אלא אן אראד</li>
<li>אלביע וקד</li>
<li>וצל אלשיני מן</li>
<li>מאזר אלי אלאסכנדריה</li>
<li>סלך מרחשון</li>
<li>בעד</li>
<li>מנה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00022-00010/canvas/2">
                    
                    
                    
                        <h3>Verso</h3>
                    
                        <ol>
<li>אכדו מנה כבר אללה יטלענא עלי כיר אלחדאד כאטבתה קאל לי פי הדה אליומין אדפע לך אבן מומל</li>
<li>למא צאק צברי ממא יסכר בוכיל עבד מצית אנא אליה קאל לי מא ביני ובינך מעאמלה פכאן תם אבו</li>
<li>אלטאהר אלסמסאר קאל לה מא תפעל אנה הדא אדא גאבו לך כט וכילך באלופא תדפע להם ומצינא ואבן עבד (?)</li>
<li>בקי מן תמן אלשמע ענד עאמל אלברכה (!) ל דינ' אלי אליום וקד אועדה פי דאך אלסבוע ומא אכד שי</li>
<li>לעלה ינגז פי הדא אלסבוע אן שא אללה קד אנפדת לך מע קארב // ריס // אלשריף כתב כתירה ומע אבן נסרוס</li>
<li>כתב חצל לר זכריה בן אלאשקר ארגו וצול אלגמיע ופיהא כתאב לאבו עמראן מוסי מן אכיה קראת עליך אתם</li>
<li>אלסלאם ואבו עמראן אלסלם ויוסף אלסלם וחסבי אללה וחדה</li>
</ol>
                    
                        <h3>Verso, address</h3>
                    
                        <ol>
<li>לסידי ומולאי אכי אלסרור פרח בן אסמעיל בן פרח נע'&nbsp; &nbsp; &nbsp; &nbsp; &nbsp; &nbsp; &nbsp; &nbsp;מן נהראי בן</li>
<li>אטאל אללה בקאך ואדאם סלאמתה וסעאדתה ונעמתה&nbsp; &nbsp; &nbsp; &nbsp; &nbsp; &nbsp;נסים נע' מחבה</li>
<li>בוציר אן שא אללה</li>
</ol>
                    
                </div>
            
        </section>
    </body>
</html>
