recto

אני כותב לך, אדוני ורבי, ייתן לך אלוהים אריכות ימים ויתמיד את ימי שלומך ואת אושרך 
ואת חסדיו לך, ביום ג', כ"ו בחודש אלול. שלומי טוב ואני מאושר, השבח לאל
והתודה. אבל אני מתגעגע אליך, יקרב אלוהים את פגישתי עמך. כתבתי לך לפני כן מכתבים אחרים ממהדייה
ומספאקץ, אקווה שהגיעו אליך וכי קראת אותם. הודעתיך בהם ששלחתי לך
ממהדייה עם אבו יעקב יוסף אלד'כי שני כיסים, האחד לשותפות והאחד
לחשבוני הפרטי. פרטי הכיס של השותפות: נ' דינרים, טביעת המזרח; נ"ז מת'קאלים זהב וזהב גולמי
וזהב ישן, תמורתם נ' דינרים; סה"כ ק' דינר. אקווה שהגיעו אליך. שלחתי לך
בשביל חשבוני הפרטי נ' דינר ושני שלישים, טביעת המזרח; ס''ג דינר 'חסני'. יכתוב אלוהים את הכול לשלום.
שלחתי באוניית האמיר נאצר אלדולה ל' כדי שמן חדשים בעלי הכשר, תכולתם ס"ב
מטרים ועל ההיקפים שלהם חרוט: סלאמה ויהודה וסימנם עיגול קטן ושני אשנבים,
(הסימן) בצבע, וקטן, ואתם שני כדי סבון, משקלם ה' קנטארים, ועליהם חרוט: יהודה
וסלאמה. אקווה שהכול יגיע אליך והם בידי עבד אלרחמן בן עלי בן חביב ספאקצי.
נשאר עלי חוב בער דמי ההובלה של הכול: דינר ורבע, הכול לזכות השותפות. שלחתי
באונייה זו עם עמר בן עת'מאן אלקדידי ספאקצי, שני כיסים, מהם אחד בשביל השותפות, 
ובו כ' דינר 'שיכי', תמורתם י"ח ושליש; ועמו גם כיס לחשבוני הפרטי ובו
כ' דינו שקולים, טביעת המזרח, הוסף אותם לכיס הראשון המגיע בידי
אלד'כי, אני שולח עם מכתבי זה, לחשבוני הפרטי, כיס ובו מ"ד דינרים 'חסני',
משקלם מ''ג דינר; ועמס: נ''ו דינר מנויים, גדולים, טביעת המזרח; כ' רבעי דינר מנויים
'חאכמי'. משקל כולל: ס' דינר. מכור בשבילי את הדינרים ה'חסני', הראשונים והאחרים,
ותרכז את הדינרים שלחשבוני הפרטי וקנה לי בהם פשתים, שתהיינה פשתים משובחות
מבריקות. רצוי, אם תמצא, 'מאוי' או 'מיסארי' בעלות טיב משובח יוצא מן הכלל; ואם תמצא לי מקצת
פשתים 'פיומי' טובות, 'שעור' ו'חוד הסכין', קנה לי מהן ככל שתוכל.
אבקש מאלוהים שייתן בלבך מה שמביא מזל טוב. כיוצא בזה, מה שלשותפות, השתדל לקנות מה
שתמצא לנכון: פשתים ותבלינים. את פרטי המחירים של התבלינים תלמד מן המכתב לחסון, 
ותשתדל במה שתקנה, הן לשותפות הן לחשבון הפרטי שלנו, ואלוהים קרוב לתת הצלחה. 
שלח את הכול בהקדם האפשרי לספאקץ, ואם יתאפשר לך לשלוח פשתים לפלרמו,
כתוב עליהן: אסחק בן כלף. אל תקמץ במכתביך בפירוט מה שהגיע אליך ומה ששלחת,
כדי שניוודע זא ממכתביך. במכתבי הקודמים כתבתי לך שתקנה לי
שכמייה 'נארי', שתהיה מקוצרת קצוצה ושלא תהיה גסה, תהיה משובחת,
שאכנס עמה ביום כיפור; וגם צניף מבד פשתים דק, שיהיה מכווץ,
ולא יהיה גס אלא נעים. שלח הכול אלי, עם קצת עץ בושם
משובח, מן המשומר המעולה, כדי להגישו לאדוני ה'קאיד', ייתן לו אלוהים ניצחון.
חנכה את תמורת הכול מכספי. שלחתי לך ולאדוני ורבי
אבו אסחק אברהם בן פראח שני כדים קטנים סבון, למתנה, 

recto, right margin

עם הכוהן אלד'כי, והם ט' דינרים ומשהו, הפרטים נמצאים במכתב ששלחתי עמם; אקווה שיגיע הכול אליו ; וכתבתי לאטראבלס אל אדוני ברוך שישלח את התמורה בעד הבדים, היריעות
'חלבי' שהיו לו באטראבלס, ואני מזרז אותו בעניין זה, אקווה שיגיעו אליך, ברצון האל, כתבתי בחיפזון, סלח לי בטובך ; דרישות שלום לך ולבניך ולאנשיך ולכל השואל עלי. ושלום. 

recto, top margin
אבקש שתמסור דרישת שלום ממני לאדוני אבו יחיא נהוראי והודע לו ששלחתי לו את יתרת חשבונו עם השמן בידי עבד אלרחמן; אקווה שהגיעה אליו.
verso
לאדוני ורבי אבו זכרי, ייתן לו אלוהים אריכות ימים, בכבוד, רבי יהודה בר' משה נ"ע בן סגמאר, אלוהים שומרו. מידידו מוסא בן יצחק נ"ע ספאקצי. ישע רב. משלוח אברהים בן האלכסנדרוני. 