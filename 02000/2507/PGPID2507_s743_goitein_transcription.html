
<html>
    <head>
        <title>Transcription of Letter: Bodl. MS heb. a 2/20</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. a 2/20</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/a/canvas/ms-heb-a-2-20/1.json">
                    
                    
                    
                        <ol>
<li>כתאבי אליך יא סידי ומולאי אטאל אללה בקאך ואדאם איאם סלאמתך וסעאדתך</li>
<li>ונעמאך יום אלג לד בקין מן שהר אלול ען חאל סלאמה ונעמה ללה אלחמד</li>
<li>שכרא וען שוק אליך קרב אללה אלגמע בך תקדם מני אליך עדד כתב מן אלמהדיה</li>
<li>ומן ספאקס ארגו וצולהא אליך ווקופך עליהא וערפתך פיהא אנני אנפדת אליך</li>
<li>מן אלמהדיה צחבה אבו יעקב יוסף אלדוכי צרתין ואחדה ללכלטה ואחדה(!)</li>
<li>לכאצתי שרח אלצרה אלדי ללכלטה נ דינ גואז אלשרק נז מתקאל דהב ותבר</li>
<li>ודהב עתיק תמנהא נ דינ אלגמיע ק דינ ארגו וצולהא אליך ואנפדת אליך</li>
<li>לכאצתי נ דינ ותלתין גואז אלשרק סג דינ חסניה כתב אללה סלאמה אלגמיע</li>
<li>ווגהת פי מרכב אלאמיר נאצר אלדולה לא זוק זית גדד מעיקה כילהא סב</li>
<li>מטר עלי פלכהא מנקוש סלאמה ויהודה וסלאמתהא פלך צגאר וכוץ</li>
<li>מצבוג ורק ומעהא גראבין צאבון וזנהא ה קנאטיר עליהא מנקוש יהודה</li>
<li>וסלאמה ארגו וצול אלגמיע אליך פהי ביד עבד אלרחמאן בן עלי בן חביב ספאקסי</li>
<li>בקי מן עלי מן סלפה אלגמיע דינ ורב אלגמיע ללכלטה ווגהת פי הדא אל</li>
<li>מרכב צחבה עמר בן עתמאן אלקדירי ספאקסי צרתין מנהא ואחדה ללכלטה</li>
<li>הי כ דינ שיכיה תמנהא יח ותלת ומעה איצא צרה לכאצתי פיהא</li>
<li>כ דינ ואזנה גואז אלשרק תציפהא לצרה(!) אלאולה אלואצלה ביד אל</li>
<li>דוכי וגהת צחבה כתאבי הדא לכאצתי צרה פיהא מד דינ חסניה</li>
<li>וזנהא מג דינ ומעהא נו דינ עדד כבאר גואז אלשרק כ רבאעי עדד</li>
<li>חאכמיה וזן אלגמיע ס דינ תביע לי אלדנניר חסניה אלאולה ואלאכרה</li>
<li>ותגמע אלדנניר אלדי לכאצתי ותשתרי לי בהא כתאן יכון כתאן עאלי</li>
<li>מנקל אן וגדת מאוי או מיסארי כארג פי אלגודה ואן וגדת לי בעץ</li>
<li>כתאן פיומי צאלח שעור וקצע אלסכין תשתרי מנהא מא אמכנך</li>
<li>אסאל אללה ילהמך לחסן אלתופיק וכדלך מא כאן ללוסט תגתהד פי שרי מא</li>
<li>תראה מן כתאן וסקט ושרח אסעאר אלאסקאט מן אלכתאב אלדי לחסון</li>
<li>תסתדל ותגתהד פי מא תשתריה ללוסט ולכאצתנא ואללה ולי אלתופיק</li>
<li>ותנפד אלגמיע אול אלזמאן לספאקס ואן אמכנך תוגיה כתאן אלי סקליה</li>
<li>תכתב עליה אסחק בן כלף ולא תשח //בכתכך// בשרח מא וצל אליך ומא אנפדתה</li>
<li>לנסתדל עלי דלך מן כתבך וכנת כתבת אליך פי כתבי אלמתקדמה תשתשרי לי</li>
<li>מלחפה נארי תכון מכתצרה מקדודה ולא תכון גאפיה ותכון רפיעה</li>
<li>לנדכל בהא פי אלכפור ועמאמה איצא שרב תכון מכתצרה</li>
<li>לא תכון גאפיה תכון חלוה ותנפד אלי אלגמיע מע שי מן עוד</li>
<li>עאלי ומכאזן וטיב מא נקאבל בה מולאי אלקאיד נצרה אללה</li>
<li>ותקץ תמן אלגמיע מן מאלי וכנת וגהת אליך וללשיך סידי</li>
<li>אבו סחאק אברהם ק פרכה זי. . לטאף צאבון ללכדמה</li>
</ol>
                    
                        <h3>right margin, straight lines at 90 degrees to main text</h3>
                    
                        <p>מע אלכהן אלדוכי והו ט דנא וכסר שרח דלך פי אלכתאב אלדי אנפדת מעהא ארגו וצול אלגמיע אליה וכתבת אלי טראבלס לידי אכוך פי תוגיה האדא אלאתואב אלשקאק אל</p>
<p>חלבי אלדי כאנת לה פי טראבלס ווכדת עליה פי דלך ארגו וצולהא אליה אן שא אללה וכתבת ען סרעה פאעדר בפצלך ואלסלם עליך ופתיאנך ואצהארך וכל מן סאל עני אלסלם</p>
<p>ושלום</p>
                    
                        <h3>top margin, straight lines at 180 degrees to main text</h3>
                    
                        <p>מע אלזית ביד עבד אלרחמאן ארגו וצולה אליה נחב תסלם סלאמי</p>
<p>לסידי אבו יחיי נהראי תערפה אנני אנפדת אליה בקי[ה ח]סאבה</p>
                    
                </div>
            
                <div data-canvas="https://princetongenizalab.github.io/iiif/bodleian/a/canvas/ms-heb-a-2-20/2.json">
                    
                    
                    
                        <h3>verso
top of the page. Address.</h3>
                    
                        <p>לסידי ומולאי אבו זכרי אטאל אללה בקאה מן ואדה מוסי בן יצחק נע ישע</p>
<p>עזיזא רב</p>
<p>רב יהודה בר משה נע בן סגמאר אללה וליה ספאקסי</p>
<p>תוגיה אברהים בן אלסכנדראני</p>
                    
                </div>
            
        </section>
    </body>
</html>
