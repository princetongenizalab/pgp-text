
<html>
    <head>
        <title>Transcription of Letter: T-S 10J12.16</title>
    </head>
    <body style="max-width: 860px; margin: auto">
        <h1>Transcription of Letter: T-S 10J12.16</h1>

        <p>[unknown source]‎ (in Judaeo-Arabic).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00012-00016/canvas/1">
                    
                    
                    
                        <h3>Recto:</h3>
                    
                        <ol>
<li>שלום רב לאוהבי תורתך ואין למו מכשול</li>
<li>שלום שלום לרחוק ולקרוב אמר ייי ורפאתיו</li>
<li>אלדי אעלם בה ולדי ואלעזיז עלי וענדי גמע אללה שמלי בה קריב עלי מא יחב וירצא וכן</li>
<li>יהי רצון ואלדי אעלמך בה אני לו אכדת אצף מא אנא פיה למא חותה כתב מן</li>
<li>אלנאר ואלוחדה ואלוחשה ואלחדר עליך ואלנאר אלדי כליתני עליהא יום אלגמעה פהי</li>
<li>פי כל וקת תגדד פלא חילה פי חכם אללה ופי אלליל אלמנאמאת אלמזעגה ואלסהר ומא</li>
<li>תחתאג וציה פאן לא תטול אלגיבה לילא יתלף בצרי באלגמלה ואוציך אן לא</li>
<li>תפרט פי רוחך ולא תשרב נביד מן אגל מרצך ואכאף עליך אללה יכפי מן אל</li>
<li>מרץ פי אלגרבה פאללה תעאלי יחסן אלעאקבה ברחמתה ואסאלך באללה תעאלי</li>
<li>יא ולדי אן נגז אמרך פלא תתאכר ען אלמגי פלו ראית מא אנא עליה פי אלנום</li>
<li>לאזעגני פכיף אן יכון דלך פי אליקצה ותגעל צחבתך מע אלסלאמה אן שא אללה</li>
<li>קצעה ושיתה ומשט גייד ומלעקתין [[ומל]] וכדלך בדרהם מרארן (או: מדאדן) יכונו חמר</li>
<li>לאם אבו אלבהא וטאהר יכצך באלסלאם וכאתב הדה אלאחרף אנא אלעבד</li>
<li>אבו מנצור אללה אלעאלם וחשתי מנך ופרחי במא יצל מן עאפיתך וסלאמתך</li>
<li>אללה תעאלי יגעלך פי חרז אלסלאמה ואלעאפיה אבדא וכן יהי רצון ויאמן עלא עבדה</li>
<li>יצל תפצלך פי כתב עדידה ואשתגלת אלתשכי ללחצרה במרצי פאן עלם אללה</li>
<li>אלי אלאן אלחמא מעי פאללה יפרג ברחמתה וכנת אשתהי מן תפצלהא אן תכברני</li>
<li>באכבאר אלשיך אבו אלוחש סבאע דכרה אללה בכל כיר ומן סמע ומא גרי מן אמר</li>
<li>אלכתאב ואן כאן אנפד לה גואב תערפני ואמר אלמצחף אלתורה אן כאן חצל לה</li>
<li>פתתפצל תכתב לה כתאב תקול לה אן כאן קדר יסתעיר כתאב רבינו בחיי חתי</li>
<li>אנחדר ואתמה ענדה לילא ילומני עלי עאקתי ענה פבאללה עליך אלחרץ אן תאכד</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00012-00016/canvas/2">
                    
                    
                    
                        <h3>Recto, right margin, diagonal lines:</h3>
                    
                        <ol>
<li>לי כתאב מנה</li>
<li>באלדי פי נפסה פאן אראד</li>
<li>אעטל אלכתאבה ואכד אלורק ואגי</li>
<li>פעלת ועלי כל חאל מא אראד תבעתה</li>
<li>פתאכד עליה פי כתאב ינפדה לי אמא אליך</li>
<li>תנפדה מע כתאבך או ינפדה אלי סוק אלעטארין</li>
<li>דכאן אלכהן אלסקלי או לסוק אלכביר דכאן</li>
<li>אבו אלפרג אלשראבי פאנא משתהי</li>
<li>לאן אעלם גרצה אתבעה</li>
<li>באלפצל מנה ואללה תעאלי יגמע</li>
<li>אלשמל בה ובהא עלי אסר אל</li>
<li>אחואל ואעלי אלאמאל בעזתה</li>
<li>ורחמתה וגזיל נעמתה וכן יהי רצון</li>
<li>ושלומך לעד יגדל וכבודך יגדל</li>
<li>ויקרך לא יחדל אנס</li>
<li>וכן יהי רצון אמן</li>
<li>וסת אבו אלבהא וגמיע</li>
<li>אצחאבנא יכצ[וך באלסלאם</li>
</ol>
                    
                </div>
            
                <div data-canvas="https://geniza.princeton.edu/documents/2811/iiif/canvas/1/">
                    
                    
                    
                        <h3>Verso, Judaeo-Arabic address:</h3>
                    
                        <ol>
<li>יצל הדא אלכתאב אלי תגר אלאסכנדריה חמאהא אללה תעאלי יסלם ללשיך אבו אלמחאסן</li>
<li>אלתלמיד אלמצרי אלי פנדק אלקמרה בלג תוגר סלם תסלם</li>
<li>מן ואלדתה לא</li>
<li>עדמתה</li>
</ol>
                    
                </div>
            
                <div data-canvas="https://geniza.princeton.edu/documents/2811/iiif/canvas/2/">
                    
                    
                    
                        <h3>Verso, Arabic address:</h3>
                    
                        <ol>
<li>الى الاسكندرية [[فد]] فندق القمرة يسلم للشيخ الاجل ابو المحاسن التلميذ المصري</li>
<li>حفظه الله تعالى سلم تسلم بلغ توجر</li>
<li>من والدته لا عدمته</li>
</ol>
                    
                </div>
            
        </section>
    </body>
</html>
