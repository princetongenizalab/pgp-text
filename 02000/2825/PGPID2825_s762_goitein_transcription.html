
<html>
    <head>
        <title>Transcription of Letter: T-S 10J13.12</title>
    </head>
    <body style="max-width: 860px; margin: auto">
        <h1>Transcription of Letter: T-S 10J13.12</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00013-00012/canvas/1">
                    
                    
                    
                        <h3>Recto:</h3>
                    
                        <ol>
<li>בש</li>
<li>אלדי אעל{מ}ך בה יאכי וסידי ואלעזיז עלי אטאל אללה בקאך ואדאם</li>
<li>עזך וסעאדתך וסלאמתך אן לו וצפת בעץ מא ענדי מן אלשוק ואל</li>
<li>ארתיאח נחוכם גמיע לטאל אלשרח פיה אללה תעאלי יגמע ביננא</li>
<li>עלי אסר חאל וקד כנת אעלמתך בוצול אלכתאן ואלדראהם</li>
<li>צחבה אבו עמראן ועדד אלכתאן יא צריבה ווזנה ט ארטאל ו{נ}צף(!)</li>
<li>ואן אלנד אלדיי כאן מע בן עלון מא וצל לי וכלמתה עליה קאל</li>
<li>לי צאע מני וקד וצל אבו אלחסן בן אלעראקי ווצל מעה אל</li>
<li>סך מסך ואלנד לא עדמת תפצלך אבדא ואמא כבר</li>
<li>אבו אלמנא פקד חב אללה תעאלי ונטר ורחמה ורחם קלבנא</li>
<li>גמיע ווהב עאפיתה ואלדי כאן כרג עליה קיח כאמל</li>
<li>ואנפגר וכרג מנה מא לא ידכר וצאר אגואר עטימה</li>
<li>פי אוראכה וכל יום יגייר עליה תובין תלתה מן כתרה</li>
<li>מא יגרי אלי אן חב אללה ואבתדא אללחם ינבני ויטלע</li>
<li>וצאר ימשי ויתצרף יודו לייי חסדו אשר לא עזב</li>
<li>ואשר לא יעזוב ואלדראהם מתאע יעקב אלדי אכדתהא</li>
<li>ען אלדרה אשתרי לי בהא כיאר שנבר מנזוע ואנפדה</li>
<li>לי ואנא אדפע לה אלדראהם ויכון מתל אלדי אנפדתה</li>
<li>לי כלאטא(?) חסב ראיך וכנת אנפדת צחבה כתב לכם</li>
<li>כתאב וצל מן צקליה לאבו עמראן אלסגלמאסי ווצל הו</li>
<li>קריב ומא אצן אנה וצל והו במצר פאן כאן וצל תכליה ענדך</li>
<li>אדא רגע אבו עמראן אליכם תדפעה לה וצחבה הדא אלכתאב</li>
<li>כתאב תדפעה לצאחבה אן שא אללה פהו זכות תרבחה אללה</li>
<li>תעאלי יחייכם גמיע ויגמלנא בבקאכם תכתץ אגל אל</li>
<li>סלאם ומן תחוטה ענאיתך אלסלם ותכץ מואלי אבו סעיד</li>
<li>ומן ענדה אגל אלסלם ואפצלה וואלדתך וכואתך ומן ילוד</li>
<li>בך יכצוך ויכצו מולאי אבו סעיד אפצל אלסלם ואגלה</li>
<li>ושלומכם יגדל נצח סלה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00013-00012/canvas/2">
                    
                    
                    
                        <h3>Verso, address:</h3>
                    
                        <ol>
<li>אכי וסידי ואלעזיז עלי אבו אלסרור</li>
<li>פרחיה בר מנשה נע בן אלקטאיף אטאל</li>
<li>אללה בק]אה ואדאם עזה ונעמאה</li>
</ol>
<ol>
<li>אכוה לא עדם בקאה יפת</li>
<li>בן מנשה נע בן אלקטאיף אמאנה</li>
<li>מודאה אן שא אללה</li>
</ol>
                    
                </div>
            
        </section>
    </body>
</html>
