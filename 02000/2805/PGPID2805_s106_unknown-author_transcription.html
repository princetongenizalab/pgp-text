
<html>
    <head>
        <title>Transcription of Letter: T-S 10J12.10</title>
    </head>
    <body style="max-width: 860px; margin: auto">
        <h1>Transcription of Letter: T-S 10J12.10</h1>

        <p>[unknown source]‎ (in Judaeo-Arabic).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00012-00010/canvas/1">
                    
                    
                    
                        <ol>
<li>בר צעי]ר עבדי אדוני</li>
<li>בר מאי]ר בן אלהמדאני</li>
<li>שלום רב לאוהבי תורתיך וג</li>
<li>עתרת השלומות הערוכות בארבע נהרי גן עדן מסוכות ובימין צדק צור</li>
<li>תמוכות וכללי מללי הברכות בתורה ובמשנה ובהלכות יהי כולם מנת וחלק</li>
<li>ועטרה וכתר עוז ותפארה לראש הדרת יקרת צפירת תפארת מרינו ורבינו</li>
<li>עטרת ראשינו אליה השר הטפסר המלא לא נחסר הדיין המצוין בכל ענין</li>
<li>ישמרו שומר נפשות חסידיו ויחיה כלל חמודיו ויזכיהו שנים נעימים לחזות</li>
<li>בנועם ייי ולבקר בהיכלו ויזכה לאכול מן הפסחים ומן הזבחים שיגיע דמם</li>
<li>על קיר מזבח ייי לרצון בגיל ועלצון וכל הנלוים אליו אנס אלממלוך יקבל ידי</li>
<li>אלמולא אלדיאן אלאגל מאלך אלרק תבת אללה סעדה ואסעד גדה ורפע מגדה</li>
<li>ואנגח קצרה ואהלך צדה וקרן באלתופיק חלה ועקדה וינהי אנה תוגה מן בין</li>
<li>ידיה אגתמע באלשכץ אלמשאר אליה פוגדה פי גאיה מן אלצאיקה אלשדידה</li>
<li>ואלגאריה אלאכירה קד זאלת אלסעאדה ובקית אלנפס תטלב אלעאדה כמא</li>
<li>קיל ואתעב כלק אללה מן זאד המה וקצד ען מא תשתהי אלנפס וגדה</li>
<li>פאעלמתה במא דכרה אלמולא מן תפצלה פכאן כלאמה דוא ושפא</li>
<li>כמים קרים על נפש עיפה פסאלת אלממלוך אן יכתב הדה אלכדמה נאיבה</li>
<li>ענהא פי אן יכמל אלמולא אחסאנה ואנעאמה באן יביע אלקשה ואלאכרנד</li>
<li>בעד בדל אלמגהוד פי בלוג אלמקצוד ולא יבקי מן גמיע אלקשה סוא ג</li>
<li>אזואג מכד מדורה אפכר מא פיהם ומכדתין טואל אדם איצא מן אגוד</li>
<li>אלגמיע ואלמרתבה אלצוף ואלגבה אלחריר ונארה אלסראג ומיזאן אלפצה</li>
<li>יתפצל אלמולא יסיר הדה אלאשיא אלמדכורה לממלוכה ולדי מוסי וגמיע מא</li>
<li>יתבקא יביעה ביע באגתהאד ואחתראז ותחבת לא יכון ביע מטהור</li>
<li>ויסיר איצא אלזנאד ואלסאטור ואלמראה מע מא תקדם דכרה והו גיר</li>
<li>מאמור גיר אן אלמולא יעלם אן מן ארתפעת בה אלדרגאת ריפעת</li>
<li>אליה אלחאגאת ומן עדקת בה אלאעמאל עלקת בה אלאמאל ומן כתרת</li>
<li>נעמה אללה עליה כייתרת חואיג אלנאס אליה פינעם אלמולא ימחול על</li>
<li>כבודו ויעשה כחכמתו ויאכד איצא מן אלריס אבי אלרצא אלגיר</li>
</ol>
                    
                        <h3>Right margin, perpendicular line.</h3>
                    
                        <p>. . . . . . ] ואיצא יבקי [ . . . . . .</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00012-00010/canvas/2">
                    
                    
                    
                        <h3>Verso.</h3>
                    
                        <ol>
<li>אלחגרי אלדי כילגתה אלרכאם ענד אלמולא וענד אלריס אבו אלרצא</li>
<li>איצא סל ימני כביר ממלו קאשאני וקוצי וקטארמיז זגאג</li>
<li>וטאגן וחגרה עבדאני כאנו אלחצר מלפופין פיהא ואלכיש אלדי</li>
<li>כאנו עלי אלחצר ואשוחה אלדי כאנת תחת אלחצר ועדה מנסג כל</li>
<li>דלך יוכד מן אלרייס אבי אלרצא ויתולא אלמולא ביעה ויעלם אן</li>
<li>אלסל כאן ממלו אלי אלראס פיביע אלדי פיה וחדה ואלסל וחדה וכדלך</li>
<li>גמיע מא יתבקא מן אלאכרנד ואלבראם וגירה ממא יסוא קליל או</li>
<li>כתיר כארגא ען אלאצנאף אלמדכורה גמיע דלך יבאע בעד בדל</li>
<li>אלמגהוד וינעם בארסאל מא יתחצל גמיעה מן אלתמן מע אלאצנאף</li>
<li>אלמטלובה ואן אמכן ארסאל ברימה לטיפה פאלפצל לה פי דלך ודכר</li>
<li>אלשכץ אלמשאר אליה אן אלמהדב בן אלמניר אגתמע בה ודכרנא רבינו</li>
<li>מנחם יש צו ארסל לה דסת וטאגן ודינארין ואמרה בתסלים דלך</li>
<li>ללשכץ פאבא אכדה חתי יתחקק למן הם ואלדפתר אלדיענד אלמולא</li>
<li>איצא יביעה וענד בן אצנאנירי זוג חצר עבדאני וקבה כיזראן</li>
<li>ללבכור וסלה כיזראן וג מכב כיזראן וטאסה נחאס ללחמאם ומעצרה</li>
<li>ומנדיל מטרז ינעם אלמולא יאכד אלגמיע מן אבי אלמגד בן אלצנא</li>
<li>ירסל מנהם אלטאסה אלנאחס ומנדיל אלכם ואן אמכן ארסאל אלסלה אלכב[ירה ]</li>
<li>אלכיזראן פינעם בדלך ויביע אלבאקי וענד אבי אלפצל בן אלמזגלל איצא</li>
<li>מיזאן כביר רהן עלי יד דרהמא יבאע וירסל באקי תמנה ואלכרסי</li>
<li>אלאבנוס אלדי ענד אלמולא הו מכסור אלרגל ורגלה פי אלקפה מע אלחואיג</li>
<li>תלצק באלגרא ויבאע ויתבת גמיע מא יבאע וירסל מע אלתמן חתי</li>
<li>יתדכר מא יתבקא ווצולאת אלגואלי אלדי ללצלגיר אלמסאפר יחתפץ</li>
<li>בהם בעד תגדיד תקביל ידיה וכדמה מגלסה באתם סלאם ושלום</li>
</ol>
                    
                        <h3>Right margin, perpendicular lines.</h3>
                    
                        <p>ואלממלוך ישתהי מן תפצל אלמולא אתבאת אלמסטור בתסלים אלשיך אברהים | אלכמסה עשר דינאר ואנה לם יבק לה שי ואן ליס אלינא שי מן אמור אלערס שי | המה ומלהא ו . .קה כמא תחרר מעהם</p>
                    
                </div>
            
        </section>
    </body>
</html>
