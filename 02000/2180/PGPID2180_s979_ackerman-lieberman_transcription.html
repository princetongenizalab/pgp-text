
<html>
    <head>
        <title>Transcription of Legal document: T-S 8J6.9</title>
    </head>
    <body style="max-width: 860px; margin: auto">
        <h1>Transcription of Legal document: T-S 8J6.9</h1>

        <p>Phillip Ackerman-Lieberman, <a href="https://drive.google.com/file/d/1ZS28NngUeOyCH6wDFBRochM3vCn0B_Vo/view?usp=sharing">"A Partnership Culture:  Jewish Economic and Social Life Seen Through the Legal Documents of the Cairo Geniza"</a> (PhD diss., Princeton University, 2007).</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00008-J-00006-00009/canvas/1">
                    
                    
                    
                        <h3>Verso</h3>
                    
                        <ol>
<li><span lang="he">למא כאן פי יום אלגמעה אלתאלת מן אב יהפך לששון דשנת אתקמב לשטר[ות]&nbsp;&nbsp;</span></li>
<li><span lang="he">חצרנא נחן אלשהוד אלואצעין כטוטנא פא אכר הדא אלמסטור במא אש[הדנא]&nbsp;</span></li>
<li><span lang="he">פיה אלשיך אבו סעד אבן אברהים אלצבאג ואלשיך אבו מנצור בן אלסוכ[רי]&nbsp;</span></li>
<li><span lang="he">וסלימאן אבן עמראן אלצבאג ופתוח בן אבי אלעז אלצבאג [[ואקרוא בחצרתנא]]&nbsp;&nbsp;</span></li>
<li><span lang="he">נחן אלשהוד]] פקאל לנא אלשיך אבו סעד אבן אברהים אלמדכור נעלמכם אנא אתפקנא&nbsp;&nbsp;</span></li>
<li><span lang="he">ארבעתנא נחן אלמדכורין אן //יכרג// כל מנא מבלג ונשתרי בה מתאע וגירה ונסאפר אלי&nbsp;&nbsp;</span></li>
<li><span lang="he">אלשאם פאכרגת אנא פג דיארא אלא קיראטין [[ואשתראו אלאכרין]] ואכרגו הם איצא&nbsp;&nbsp;</span></li>
<li><span lang="he">דהב [[אכר תם אטלקנא מן דיואן אלמכס חמלין]] ואשתרינא מתאע וגירה ואטלקנא&nbsp;&nbsp;</span></li>
<li><span lang="he">חמלין מן דיואן אלמכס לי פי אלחמלין אלפג אלא קיראטין ובאקי אלאחמאל להם&nbsp;&nbsp;</span></li>
<li><span lang="he">פענד מא תגאהזנא ללספר קדר אללה תעאלי [[ומרצת]] חצל לי תגייר מזאג&nbsp;&nbsp;</span></li>
<li><span lang="he">פמא בקי ימכן ספר ואלאן אשהדו עלי ואקנו מני קנין שלם אנני געלת&nbsp;&nbsp;</span></li>
<li><span lang="he">אלפג דינ מעהם קראץ יסאפרוא בהא אלשאם יביעוא וישתרוא ומהמא סבב&nbsp;&nbsp;</span></li>
<li><span lang="he">אללה מן אלפאידה כאן להם אלנצף וקיראט ויכון לי אלתלת ותמן לאנני פצלתהם&nbsp;&nbsp;</span></li>
<li><span lang="he">פי אלפאידה עני בקיראט //יכון// שכר עמלם ומזונם ומתי חצל פיהא כסארה כאן&nbsp;&nbsp;</span></li>
<li><span lang="he">אלנצף עלי ואלנצף עליהם וכדלך דפעת לסלימאן אבן עמראן הדא יט דינא&nbsp;&nbsp;&nbsp;</span></li>
<li><span lang="he">עלי סביל אלקראץ מהמא פתח מן אלפאידה כאן לה אלנצף וקיראט ויכון&nbsp;&nbsp;</span></li>
<li><span lang="he">לי אלנצף גיר קיראט לאנני [[געלת לה איצא]] //פצלתה// בקיראט עלי אלנצף יכון&nbsp;&nbsp;</span></li>
<li><span lang="he">שכר עמלו ומזונו ואשהדו עלי אנני מכנת להם יפעלוא פי הדא&nbsp;&nbsp;</span></li>
<li><span lang="he">אלקראץ חסב מא יראוה מן אלמצלחה</span></li>
</ol>
                    
                </div>
            
        </section>
    </body>
</html>
