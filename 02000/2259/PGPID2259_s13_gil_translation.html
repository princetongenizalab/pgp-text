
<html>
    <head>
        <title>Hebrew Translation of Letter: CUL Or.1080 J167</title>
    </head>
    <body style="max-width: 860px; margin: auto">
        <h1>Hebrew Translation of Letter: CUL Or.1080 J167</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section lang="he" dir="rtl">
            
                <div data-canvas="https://cudl.lib.cam.ac.uk/iiif/MS-OR-01080-J-00167/canvas/1">
                    
                    
                    
                        <h3>recto</h3>
                    
                        <ol>
<li>(2−1) על שמך; אני כותב לך, אדוני ורבי, ייתן לך אלוהים אריכות ימים ויתמיד את שלומך ואת אושרך, ויסלק ממך כל רע ברחמיו,</li>
<li> </li>
<li>מאלכסנדריה, בחצי תמוז, יחתום אותו אלוהים עלינו ועליך במיטב חותמו. שלומי טוב ואני מאושר, אבל מתגעגע אליך,</li>
<li>יקרב אלוהים את פגישתי עמך במיטב הנסיבות; ומה שרצית לדעת: לפני כן שלחתי לך מכתב עם נושא המכתבים שיצא לפני</li>
<li>זה. המכתב היה כתוב לפני צאתו של נושא המכתבים, והיתה כרוכה בו תעודת ה'ח'מס' בנוגע למשאוי הצימוקים. הודעתיך</li>
<li>בו את עניין שובן של האוניות, שהיו באלכנאיס, והן שבע: אוניית אלאשפילי, ה'קארב' של בן דיסור,</li>
<li>ה'קארב' של בן אלסנדור, ה'קארב' של בן אלדג'דאג', אבן אלעודי, ה'קארב' של בן אלג'נאני, ה'קארב' של אלג'לוזה. מה שאילצם לבוא הוא</li>
<li>שהאויב בא ביום בהיר אחד ותפס את ה'קארב' של כן מרכוס, והגיע אליהם אדם מצפון מצרים(?) עם דברי בלע; והפסיקו</li>
<li>האנשים את עגינתם והפליגו, וכזאת היה להם מזל ; לולא היה האויב עסוק, כי אז כל 'קארב' ששכרו</li>
<li>היה מצביע להם עליו. תודה לאל אפוא, וכבר ציווה להם אדוני האמיר, שיפרקו וכבר פרקו אתמול</li>
<li>והיום מקצת מטעניהם; והם מצווים לפרוק את היתר. זאת לידיעתך. וכבר הגיע מרדוך</li>
<li>בשלום, בריא, והוא דורש בשלומך ומבקש כי תקנה לו בדינרים שאתה חייב לו פלפל</li>
<li>ותשלח אותו אליו; הוא מזרז אותי ביותר בעניין זה. לא נותרו אלא חמש אוניות שלא חזרו. </li>
<li>ראשית, אוניית בן אלבעבאע, ושתי אוניות של האמיר, וה'קארב' של הווזיר וה'קארב' של אלתראג'מה,</li>
<li>והשמועות עליהן אומרות ברובן שהן עברו (לים הפתוח), אלוהים (ייתן) שאמנם כך יהיה ויכתבן לשלום. חזר ה'קארב'</li>
<li>של אלשפלוני. מאוניית האשפילי יצאה הרבה (סחורה) רטובה, אבל ממה שיצא משאר האוניות רק מעט היה במצב תקין, </li>
</ol>
                    
                        <h3>recto, right margin</h3>
                    
                        <p>זאת לידיעתך. האדון אבו אסחק כבר קיבל מה שהיה לך ב(אוניית) אלדואמה, ויצאו מהם שניים רטובים, זאת לידיעתך. ואולם בשאר האוניות שום משאוי לא נשאר תקין. מן ה'קארב' של בן אלדג'דאג' לא הורידו דבר מפני שלאלוקאץ(?) היה בו חלק, והתנגד שיפרקו אותו ; אמרו לו הסוחרים שלו: הגיעו הסחורות שלנו, ועכב אצלך את מחצית דמי ההובלה ; אבל לא הסכים</p>
                    
                        <h3>recto, top margin</h3>
                    
                        <p>ואמר: לא אפרוק לאיש דבר, אלא אם ישלם את יתרת דמי ההובלה ; והסחורה מוקפאת אצלו, כי לא יכלו לעמוד נגדו. כתבתי בחיפזון; ביקשתי ממך במכתבי כי תואיל לשלוח לי במהרה מכתב עם פירוט כל חשבון שביקשתי ממך. אם תמצא לנכון, כתוב מכתבים למי שיוכל לדאוג לי בארץ ישראל ; עשה זאת. הודע לי אם הגיע משאוי הצימוקים, ותקנה את 'תליס' החיטים. אני מחכה </p>
                    
                </div>
            
                <div data-canvas="https://cudl.lib.cam.ac.uk/iiif/MS-OR-01080-J-00167/canvas/2">
                    
                    
                    
                        <h3>verso</h3>
                    
                        <ol>
<li>שיגיע ממך מכתב, ואקווה שהוא כבר נמצא בדרך אלי. אבקש ממך שתיתן ליוסף בן אלנפוסי, הקרא, לקרוא מה שכתבתי לך במכתב הקודם אליך:</li>
<li>אל יסמוך עלי שאסדר לו את ענייניו; הסחורה שלו תישאר ותתקלקל, כי הלוא אני נוסע; חסון בן יחיא הפליג כבר לפני</li>
<li>שלושה ימים, ויש עמו שמן מאכל, ואני סבור שהוא כבר הגיע, ברצון האל. הריני שולח לך את מיטב דרישות השלום ; ולרבותי האדונים,</li>
<li>ייתן להם אלוהים חיים, דרישות שלום ; ולאדוני הרב, דרישות שלום, וללוי דרישות שלום. ושלום. </li>
</ol>
                    
                        <h3>verso, address</h3>
                    
                        <p>לאדוני ורבי אבו יחיא נהוראי בן נסים, ייתן לו אלוהים אריכות ימים ויתמיד את שלומו ואת אושרו; ממודה אהבתו, מוסא בן אבי אלחי נ''ע כלילה. </p>
                    
                </div>
            
        </section>
    </body>
</html>
