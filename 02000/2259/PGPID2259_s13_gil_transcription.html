
<html>
    <head>
        <title>Transcription of Letter: CUL Or.1080 J167</title>
    </head>
    <body style="max-width: 860px; margin: auto">
        <h1>Transcription of Letter: CUL Or.1080 J167</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-OR-01080-J-00167/canvas/1">
                    
                    
                    
                        <h3>recto</h3>
                    
                        <ol>
<li>
<p>על שמך</p>
</li>
<li>
<p>כתאבי יאסידי ומולאי אטאל אללה בקאך ואדאם סלאמתך וסעאדתך וצרף אלאסוא ענך ברחמתה</p>
</li>
<li>
<p>מן אלאסכנדריה לנצף מן תמוז כתמה אללה עלינא ועליך באחסן כאתמה ען חאל סלאמה ונעמה ושוק אליך</p>
</li>
<li>
<p>קרב אללה אלאגתמאע בך עלי אפצל אלאחואל ומא תחב עלמה אן תקדם כתאבי אליך מע אלפיג אלדי קבל</p>
</li>
<li>
<p>הדא וכאן אלכתאב מכתוב קבל מסיר אלפיג וטי אלכתאב רקעה אלכמס באלשכארה אלזביב ואעלמתך</p>
</li>
<li>
<p>פיה אמר רגוע אלמראכב אלדי כאנת פי אלכנאיס והי סבעה מרכב אלאשפילי וקארב בן דיצור</p>
</li>
<li>
<p>וקארב בן אלסנדור וקארב בן אלדגדאג ואבן אלעודי וקארב בן אלגנאני וקארב אלגלוזה ואוגב מגיהם אן אל</p>
</li>
<li>
<p>עדו צפא אלכליקה ואכד קארב בן מרכוס פוצל אליהם אנסאן מן אלבחרין אלדי לה עורא פקטעו</p>
</li>
<li>
<p>אלקום מראציהם ואקלעו וכאן להם פי דלך תופיק ולו לם ישתגל אלעדו כל קארב אלדי אכרו</p>
</li>
<li>
<p>לכאן יומי עליהם פללה אלחמד וקד רצם עליהם מולאי אלאמיר חתי יפרגו וקד פרגו אמס</p>
</li>
<li>
<p>ואליום בעץ אוסאקהם ואלתרצים עליהם חתי יפרגו אלבקיה אעלמתך דלך וקד וצל מרדוך</p>
</li>
<li>
<p>סאלם פי עאפיה והו יקרא עליך אלסלאם ויסאלך תשתרי לה באלדנאניר אלדי לה ענדך פלפל</p>
</li>
<li>
<p>ותנפדה אליה והו יאכד עליי פי דלך ולם יבקא מן אלמראכב לם תרגע אלא אלכמס</p>
</li>
<li>
<p>מראכב אלאולא מרכב בן אלבעבאע ומרכבין ללאמיר וקארב אלוזיר וקארב אלתראגמיה</p>
</li>
<li>
<p>ואכתר אלשנעה ענהא אנהא עדאת אללה יכון דלך ויכתב עליהם אלסלאמה ורגע קארב</p>
</li>
<li>
<p>אלשפלוני וכרג פי מרכב אלאשפילי הרש כתיר ובקית אלמראכב מא כרגת אלא אסלם מנהא קליל(?)</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>אעלמתך דלך</p>
</li>
<li>
<p>וקד קבץ אלשיך אבו</p>
</li>
<li>
<p>אסחק אלדי כאן לך פי אל</p>
</li>
<li>
<p>דואמה וכרג מנהא אתנין</p>
</li>
<li>
<p>מהרושה אעלמתך דלך</p>
</li>
<li>
<p>ואמא בקית אלמראכב</p>
</li>
<li>
<p>לם תסלם שי מן אעדאלהא</p>
</li>
<li>
<p>וקארב בן אלדגדאג לם</p>
</li>
<li>
<p>ינזל מנה שי לאן ללוקאץ(?)</p>
</li>
<li>
<p>כאן פיה סהם פחמאה</p>
</li>
<li>
<p>מן אלתפריג וקד</p>
</li>
<li>
<p>קאלו לה תגארה</p>
</li>
<li>
<p>וצל לנא שינא</p>
</li>
<li>
<p>ואתרך לך נצף</p>
</li>
<li>
<p>אלסלפה פמא</p>
</li>
<li>
<p>פעל</p>
</li>
</ol>
                    
                        <h3>recto - top margin</h3>
                    
                        <ol>
<li>
<p>וקאל מא אנזל לאחד</p>
</li>
<li>
<p>שי אלא אן יזן בקית אל</p>
</li>
<li>
<p>סלפה והו מעה</p>
</li>
<li>
<p>תחת וקפא לאן</p>
</li>
<li>
<p>ליס יקדרו עליה</p>
</li>
<li>
<p>וכתבת ען סרעה</p>
</li>
<li>
<p>וקד סאלתך פי</p>
</li>
<li>
<p>כתאבי אן תתפצל</p>
</li>
<li>
<p>ותסרע עלי</p>
</li>
<li>
<p>בכתאבך משרוח</p>
</li>
<li>
<p>כל חסאב במא</p>
</li>
<li>
<p>סאלתך פיה ואן</p>
</li>
<li>
<p>חסן ענדך כתבת</p>
</li>
<li>
<p>כתב למן יראעיני</p>
</li>
<li>
<p>פי אלשאם אפעל</p>
</li>
<li>
<p>ותערפני בוצול</p>
</li>
<li>
<p>אלשכארה אלזביב</p>
</li>
<li>
<p>ותשרי אלתליס</p>
</li>
<li>
<p>קמח ואנא</p>
</li>
<li>
<p>מנתצר</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-OR-01080-J-00167/canvas/2">
                    
                    
                    
                        <h3>verso</h3>
                    
                        <ol>
<li>
<p>לוצול כתאבך פארגו אנה מני באלקרב ואחב תוקף יוסף בן אלנפוסי אלקרא עלי מא כתבת לך פי כתאבך אלמתקדם</p>
</li>
<li>
<p>לאלא יתכל עלי אני אעמל לה שי ויבקא מתאעה יתלף ואנא מסאפר וקד אקלע חסון בן יחיי מן אליום</p>
</li>
<li>
<p>תלתה איאם וצחבתה זית טייב וענדי אנה וצל אן שא אללה קראת עליך אתם אלסלם וסאדאתי אלמשאיך</p>
</li>
<li>
<p>אחיאהמא אללה אלסלם ומולאי אלרב אלסלם ואלליוי אלסלם ושלום</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>לסידי ומולאי אבי יחיי נהראי בן נסים מן שאכר מחבתה מוסי בן אלחי נע כלילה</p>
</li>
<li>
<p>אטאל אללה בקאה ואדאם סלאמתה וסעאדתה</p>
</li>
</ol>
                    
                </div>
            
        </section>
    </body>
</html>
