
<html>
    <head>
        <title>Transcription of Letter: Bodl. MS heb. a 3/2</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. a 3/2</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/a/canvas/ms-heb-a-3-2/1.json">
                    
                    
                    
                        <ol>
<li>نسخة كتاب الرئيس الاجل</li>
<li>بخط רבנו אלדאיב الی عند الشوفاط</li>
<li>בשמך רח</li>
<li>כתאבנא אנו שני הדיינים הקבועים בפסטאט מצרים הממנים</li>
<li>מפי כגק מו מבורך אלוף הבינות חכם הישיבה סנהדרה</li>
<li>רבה שר השרים ונגיד הנגידים ועוז כל בית ישראל הנגיד הגדול</li>
<li>נר הגולה שבח הסגולה תפארת גורן עגולה ראש הסדר יהי שמו</li>
<li>לעולם כיריח יכון עולם בן כגק מו סעדיה השר הגדול החסיד</li>
<li>בדורו מנוחתו כבוד: אלי מולאי אלשופט מקצודא עלי אעלאמה</li>
<li>אן וצל אלי חצרה אדונינו כתאב אלשיך אלגליל אבו אלחסין אלמערוף</li>
<li>באבן אלסמאך שצ ליקתצי אן מולאי אלשפט גאת מעה וכאלה עליה</li>
<li>מן אבו אלמעאלי כצמה מכתתבה ומקימה בכט רבנו אברהם</li>
<li>בית דין באלקאהרה נטרוהי מן שמיא ואנה למא וצל בהא פעל מעה</li>
<li>פיהא מא לא יצוג מן דלך אנה כאן הו אלוכיל פיהא ואלחאכם עלי מא</li>
<li>דכר מן דון חצור מקדם אלבלד והדא מא לא יגמל ולא יחסן תם אנה</li>
<li>למא טאלבה ען מוכלה בדל מן נפסה ימין אלעדם אלתי הי</li>
<li>גאיה מא יגב פי אלשריעה אלמקדסה פלם יקבל מנה דלך בל</li>
<li>אגחף בה ואלזמה במא לא יצל אליה אלקדרה עלי שי מנה שלא</li>
<li>כדין פלמא סמעת חצרה אדונינו דלך אנכרתה גאיה אלאנכאר</li>
<li>וקאלת גאו. . . לדלך אן כאן הדא אלמר עלי מא דכר פלא [.]אד</li>
<li>ולא כראמה ולא עזאזה ולא מסרה ולא נעם עוף לפעאל דלך אד</li>
<li>פעל דלך מכאלפא למא אמרת בה אלשריעה אלמקדסה אלדי לם</li>
<li>לי גב עלי מדעי אלפקר גיר ימין אלעדם ואנכרת אלנכיר</li>
<li>אלעצים כונה תוכל פי הדה אלנובה ען גיר עלמהא והי קד</li>
<li>כאן עולת עלי אסתדעא אלכצם אליהא יעני אבו אלמעאלי</li>
<li>ותכאטבה פי דלך במא יצלח ואלאן אלדי יגב אן תעתמדה</li>
<li>ולא תדע ראה אן תכתב אלי מוכלך תעלמה אן כצמה קד בדל</li>
<li>מן נפסה ימין אלעדם פאן אראד אנפאדה [[א]]) יעלמך בדלך</li>
<li>אדא תבת עליה אלטלב פי בית דין ואן לם יותר דלך פלחכם</li>
<li>יתאכר אלי וקת אכר ואחדר כל אלחדר אן תלזמה בוזן</li>
<li>אלדרהם אלפרד אד לם יכון פי קדרתה פאן דלך לא ילזמה</li>
<li>ולא תהד/ד/ה באשכאץ ולא בגירה ולא תשתעין עליה בענאיה</li>
<li>ולא בכתאב אלי ואלי ולא מא סואה ולא תכרג מעה</li>
<li>ען קאנון אלשריעה והו מא רסמנאה פוק הדא וגמיע</li>
<li>מא סטרנאה פי הדא אלכתאב הו ען אמר אדונינו אלשריף</li>
<li>ולפצהא אלכרים פתמתתלה ולא תעדל ענה ואסתיפא</li>
<li>אלימין אלעדם מן גהתנא תכתב נסכתהא ומן גהה רבנו</li>
<li>אברהם בית דין פאנהא ימין עצימה פאן ארתצי מוכלך</li>
<li>תכתב תעלמנא חתי נכתב לך נסכה אלימין ושרוטהא</li>
<li>ומא יתצל בהא בעד כתב הדא אלכתאב אסתדעת</li>
<li>חצרה אדונינו לאבו אלמעאלי מוכלך ועדלתה עלי כונה וכדלך</li>
<li>בעד אן כאן ועדתה באן יכתב אלי כצמה תעלמה</li>
<li>באשדתעאה עליה לבית דין ולאמתך מעה ולאמת</li>
<li>רבנו אברהם בית דין עלי תשרע כתב הדה אלוכאלה ואעלמתה</li>
<li>איצא אן בעד איאם קליל וצל כתאב אלשיך אבו אלחסין גאובא</li>
<li>ען מא כתב בה ען מא תקדם דכרה ידכר אן כצמה</li>
<li>אכד מנה תלאת מאיה דינאר וכאן יצן אנהא מן אלרבח</li>
<li>והי מן אלראש מאל ומן אצל אלמאל ומא הדא ממא יוכד</li>
<li>בידה בקולה בל אלדי יווכד בידה פי אלחכם בדלך ימין</li>
<li>אלעדם ואוקפת חצרה אדונינו לאבו אלמעאלי אלמדכור</li>
<li>עלי דלך אלכתב ועלי כתאב אכר וצל מן אבו אלחסין ידכר</li>
<li>פיה תצייקך עליה ועקדך לה אלמגלס מן גיר אן יכון מקדם</li>
<li>אלבד חאצר ומצא לביתך לה בעשרה דנאניר לא</li>
<li>יקדר עליהא ואן אלחאצרין תברע כל ואחד מנהם</li>
</ol>
                    
                        <h3>right margin, diagonal lines at 180 degrees to main text</h3>
                    
                        <p>בדינאר דינאר ולם תכמל אלעשרה | אלתי אלתמשתהא בראיך ובסדאדך אלצאיב |</p>
<p>פי הדה אלנובה דין ושיאשה ואנצאף |אלי דלך אכבאר אתצלת בחצרה |</p>
<p>אדונינו ענך ממא הודא וגרי פי אלריף |מן גבאיה אהלהא מן | אצחאבנא ברכים יהיו |</p>
<p>ומצא וקתך ללכהן | חזן דמירה פי אלצלאה | יום כיפור פי אלעאם | אלמאצי ופי הדה |</p>
<p>אלשנה במחזור | לא תקום בקראתה | לאנה חזאנה מא | קראתהא ולא | אלמתהא מא הי |</p>
<p>אלדי כנת תקולהא | באלשאם והי</p>
                    
                </div>
            
                <div data-canvas="https://princetongenizalab.github.io/iiif/bodleian/a/canvas/ms-heb-a-3-2/2.json">
                    
                    
                    
                        <h3>verso</h3>
                    
                        <ol>
<li>אלתי כתבהא אלחזן אבן נפיע לגירך וכאנת מעך פי</li>
<li>אלעאם אלמאצי פי אלריף ואנת צחבה אדונינו וקד</li>
<li>תקדם נהיהא אליך ען מצאיקה הדא אלכהן קבל</li>
<li>מסירך ומא קבלת וגמיע מא יגרי מנך מא תחתמ[ל</li>
<li>פיה לדאתך בל לגירך ואנת תעלם אן חצרה אדונינו</li>
<li>מא תסמח לולדהא באלכרוג ען אלקואנין ואנת</li>
<li>תעלם תוניבהא לך עלי אלאכלאץ ולעאדאת אלתי</li>
<li>אעדתהא פי בלדך וגמלה אלאמר אן אלדי אסתקר</li>
<li>מע מוכלך אן כאן אלשיך אבו אלחסין ידפע לך הדה</li>
<li>אלעשרה דנאניר וידפע בהא אלחכם מן וקת אלי וקת</li>
<li>בחית יקדר לה עלי נפסה שי יקום לה בה פי כל</li>
<li>סנה חסב מא יקדרה מקדם אלבלד ואלשיוך</li>
<li>במא יקתציה מכסבה וחאלה בלא ימין ולא</li>
<li>אסתחלאף ואן בדל ימין אלעדם וצר עליהא</li>
<li>פיגי כתאבך אלי מוכלך ליכתב למקדם אלבלד</li>
<li>נסכה הדה אלימין ומא יתבעהא מן אלשרוט</li>
<li>ויסתופיהא עליה פי גמיע</li>
<li>ושלום</li>
</ol>
                    
                </div>
            
        </section>
    </body>
</html>
