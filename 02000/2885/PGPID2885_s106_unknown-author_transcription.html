
<html>
    <head>
        <title>Transcription of Letter: T-S 10J17.10</title>
    </head>
    <body style="max-width: 860px; margin: auto">
        <h1>Transcription of Letter: T-S 10J17.10</h1>

        <p>[unknown source]‎ (in Judaeo-Arabic).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00017-00010/canvas/1">
                    
                    
                    
                        <ol>
<li>ותשועת צדיקים מייי מעוזם בעת צ</li>
<li>רננו צדיקים בייי והרנינו כל ישרי לב</li>
<li>ואמרתם כה לחי ואתה [[לחי]] שלום</li>
<li>אלדי אעלם בה חצרה מולאי וסידי</li>
<li>אלשיך אבו אלפצל אטאל אללה בקאה</li>
<li>ואדאם עזה וינהי אן אלממלוך כתיר</li>
<li>אלשוק ללמולא וכרגת אלי אלבחר אן</li>
<li>אודע אלמולא מא וגדתה וגא אלשיך</li>
<li>אלי אלבחר יודע אכתי קאלו לה</li>
<li>סאפרו מן לחטה פרד אלבית</li>
<li>והו מגתם לאגל מפארקתכם</li>
<li>ואלדי אעלם בה אלמולא אנך כנת</li>
<li>פי אלפיום וכאן אלכבז תמאניה</li>
<li>בדרהם תם גית אלי מצר אכספת</li>
<li>אלעאלם אנבאע בעלמך [[אב]]</li>
<li>יום אלגמעה ארבעה בדרהם</li>
<li>תם סאפרת מן ענדנא יום אלאתנין</li>
<li>אנבאע אלכבז וחק אלשריעה</li>
<li>אלמק/ד/סה יום אלאתנין [[סת רב]]</li>
<li>דרהם ותמן סתה ואלביתי סתה</li>
<li>בדרהם תם וקף אלכבז אלסוקי</li>
<li>עלי סתה בדרהם ואלביתי סבעה</li>
<li>בד/ר/הם וחק אלשריעה מא כדבת</li>
<li>פי מא קלת לך פלו קעדתו פי</li>
<li>מצר גמעה אכרי [[מע]] מא</li>
<li>כנא נקדר עלי אלכבז פלטף</li>
<li>אללה בכרוגכם אלי אלפיום</li>
<li>ואן מגדיה אבאעת יום אלאתנין</li>
<li>והו יום סאפרתו וחק אלשריעה</li>
<li>אלמקדסה אבאעת עצאבתהא</li>
<li>במאיה וכמסה דראהם</li>
<li>אעלמתך דלך ואלקמח</li>
</ol>
                    
                        <h3>Right margin, perpendicular lines.</h3>
                    
                        <p>אלטיב אלעאל בסתה ותלתין אלארדב ודונה בתלתין | ויבאת כל לילה פי כל סוק עשר קנאטיר כבז</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00017-00010/canvas/2">
                    
                    
                    
                        <h3>Verso.</h3>
                    
                        <ol>
<li>פעמל אללה מענא צנעה ורחם</li>
<li>צעפנא פאללה לא יכלינא</li>
<li>יי ואללה אלעטים מן יום סאפרתו</li>
<li>מא טאב לנא עיש פאללה יגמע</li>
<li>אלשמל קריב קראת עליך</li>
<li>אלסלאם וואלדי יסלם עליך כתיר</li>
<li>ומקבל תסלם עלי אכתי ועליך</li>
<li>ואללה אלעטים מא [[טב אב]]</li>
<li>טאב למקבל עיש ובקינא</li>
<li>וחדנא לא נסמע ולא נרי פאללה</li>
<li>יגמע אלשמל קריב ותסלם</li>
<li>לי עלי אלמולא אלשיך אלתקה</li>
<li>ותקבל לי אידיה ואלשיך</li>
<li>יסלם לי עלי אלכביר מנכם ואלצגיר</li>
<li>ועלי אלשיך אלתקה אללה יטול</li>
<li>עמרה ושלומכם יגדל לעד</li>
</ol>
                    
                        <h3>Verso - address</h3>
                    
                        <ol>
<li>يصل هذا الكتاب الى مدينة الفيوم</li>
<li>يسلم للشيخ الثقة الطبيب من عند صمـ[</li>
<li>هبة الله</li>
</ol>
                    
                </div>
            
        </section>
    </body>
</html>
