
<html>
    <head>
        <title>Transcription of Letter: Bodl. MS heb. d 66/43</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. d 66/43</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-43/1.json">
                    
                    
                    
                        <ol>
<li>בשמך רח</li>
<li>כתאבי אלי חצרה מולאי אלשיך אלגליל אטאל אללה בקאה</li>
<li>ואדאם עזה ונעמאה וכבת אעדאה מן תגר אסכנדריה</li>
<li>חמאה אללה ושוקי אלי חצרתה שדיד פאסאל אללה תעאלי</li>
<li>בקרב אלאגתמאע בפצלה ומנה ואמא וצל קבל דלך</li>
<li>במדה אבו אלחסן כליב בן נתן ודכר וקאל כאן מעי קיאס</li>
<li>זוג חצר אסתעמאל לחצרתה וצאע ומא נערף כיף</li>
<li>כאן צורתה ואנתטרת יגי כתאב חצרתה פי הדה(!)</li>
<li>אלמעני מע ברכאת אלגעפרי וצל הו ומא וצל כתאבך</li>
<li>ואשתהי מן תפצלה אן כאן לך חאגה ומהמה יגיני</li>
<li>כתאבך ואיצא אסאל חצרתה באגתמאע מע ר</li>
<li>אברהם אלרומי אלסופר אלדי כתב ספר תורה בתניס</li>
<li>ואיצא פי הדה אלסנה דכרו כתב אתנין אלאכר(!) במצר</li>
<li>ומא כאן באלסכנדריה מן קדים ספר תורה עלי גביל</li>
<li>פחצלנא במשית(!) אלבארי גביל ועולנא אן יסהל</li>
<li>הקבה יתם הדה(!) אלאמר פאסאל חצרתה באגתמאעך</li>
<li>מע ר אברהם אלמדכור ותפתצל מעה פי אלאגרה</li>
<li>ומונה כלהא ופי אלוקת יקדם מסירה אל הונא סרעה</li>
<li>ואמא הונא סופרים כתיר אמא גרצנא פי דלך</li>
<li>הו כתב ספר אלעדה יגי אגוד ובפצל לא תתואנא</li>
<li>פי דלך ואנא מעול אלי טלוע אלי מצר אמא מנתטר</li>
<li>בגואב הדה אלכתאב ומגי אלרגל בעד דלך נטלע</li>
<li>אלי מצר ולי אשגאל כתיר במצר יכון הדה(!) אלאמר</li>
<li>סרעה כצצת חצרתה באפצל אלסלאם וכל מא(!) סאל</li>
<li>מנא(!) באפצל אלסלאם ואיצא בלגני תפצלה פי מעני</li>
<li>אלעדל בקם בכלאצה פלא יעדמנא תפצלה שלום</li>
<li>רב</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-43/2.json">
                    
                    
                    
                        <h3>verso
top margin. Address.</h3>
                    
                        <p>חצרה מולאי אלשיך אלגליל שאכרה יצחק הלוי ביר</p>
<p>אבו אלעלא צאעד בר מנגא שמחה אלניסאבורי שלום</p>
<p>אלדמשקי נאמן הישיבה לקי רב</p>
<p>אדאם אללה עזה ונעמאה</p>
                    
                </div>
            
        </section>
    </body>
</html>
