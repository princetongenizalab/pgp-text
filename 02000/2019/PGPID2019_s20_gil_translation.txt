recto

אני כותב לך, אדוני ורבי, ייתן לך אלוהים אריכות ימים ויתמיד את אושרך ואת שלומך ואת חסדו לך,
מן הבית, בי"ג בתשרי, יודיעך אלוהים את ברכתו וייתן לך אושר בחודשים שאחריו.
הריני מברך אותך לקראת החג הזה, יהיה לברכה; אבקש מאלוהים שיגיעך דוגמתו שנים רבות
ויקבצנו יחד עמך בבניין קודשו, ברצון האל. ביקשתי את חסדי אלוהים, תתהלל גבורתו, אדוני,
ושלחתי לך בידי אדוני אבו אלפצל סהל אלבגדאדי, ייתן לו אלוהים שלום, כיס ובו
חמישים דינר שאצלנו באלכסנדריה הם תקינים ובפסטאט הם טובים מושלמים. אבקש ממך 
שתמיר לי אותם בשאמיים מקווקווים, טובים כפי שאני יודע שאתה (רגיל לספק). והסכמתי עם אדוני
הכהן אבו יעקוב שתקבל עמלה בעדם דינר על מאה. ברצון האל
אשלח לך עוד כיס אחד בסוף החג עם מי שיזדמן. אבקש ממך, אדוני,
שלא תשהה לי את הכיס כי אני זקוק לו ויהי מה. כיס
נוסף יגיע אליך עם בן החזן הסיצילי. הגיע מרדוך והגיעו אתו בשבילך דרהמים רבים
מאצל בן התאהרתי ברהון, וממש ברגע זה הגיע בשבילך מאת
יעקוב בן נחום כים דינרים גדול מטראבלס והם כולם אצל מרדוך,
והוא מוסר לך דרישות שלום ומזרז אותך למכור את הדרהמים, אל תחזיק אותם אף לא רגע אחד;
והודע לי איך הדרהמים בפסטאט,

recto, right margin
שער החליפין כאן הוא חמישים בדינר. הכהן הוא כאן, עד עכשיו לא הפליג; יש בדעתם לצאת עשרה ימים אחרי 'עיד אלצליב', ייצאו כשתבוא הרוח. 
 
recto, top margin
מסור לאדוני אבו אלסרור את מיטב דרישות השלום והודע לו כי הכרכום מחירו שבעה עכשיו. מכרתי בשבילך את המשי בשני דינרים הרטל. 
verso

את זה שהגיע בשבילך מכרתי בשני דינרים ושמינית. כתבתי בחיפזון, אבקש את סליחתך.
קבל נא, מכובדי, את מיטב דרישות השלום ולרבותי גיסיך, יעזור להם אלוהים, מיטב דרישות השלום,
ואם אתה צריך לקנות משהו, כבד אותי במילוי הצורך ; ואל תדחה את עניין הכיס כי אני זקוק לו עד מאוד.
אדוני הכהן שולח לך את מיטב דרישות השלום. 

verso, address
אדוני ורבי אבו יחיא נהוראי בן נסים, ייתן לו אלוהים אריכות ימים ויתמיד את גדולתו ואת עזרתו לו. עזרה בן הלל; יגיע, ברצון האל. 
 