
<html>
    <head>
        <title>Transcription of Letter: Bodl. MS heb. c 28/55</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. c 28/55</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-55/1.json">
                    
                    
                    
                        <ol>
<li>בשמ רחמ</li>
<li>כתבת אטאל אללה בקא חצרה מולאי אלשיך</li>
<li>אלאגל ואדאם תאיידהא ועלאהא ורפעתהא</li>
<li>וסנאהא וסמוהא וארתקאהא ותמכינהא</li>
<li>וכבת אעדאהא וקד עלם אללה שדה שוקי</li>
<li>אליהא וארתיאחי נחוהא ואספי עלי פראקהא</li>
<li>אלעאלם צחה דלך ימן בקרב אגתמאע סאר</li>
<li>עלי אפצל אלאיתאר במנה וכפי לטפה</li>
<li>אנא מהני לחצרתה אלסאמיה בהדה</li>
<li>אלאעיאד אלשריפה אלקאדמה עליהא</li>
<li>אללה יבלגהא אמתאלהא סנון(!) כתיר</li>
<li>ואעואם מתתאבעה ויזכה לחזות בנועם</li>
<li>ייי ולבקר בהיכלו ולא יגעלה אכר אלעהד</li>
<li>מנהא כאן כתאבהא אלכרים וצל אלי אלשיך</li>
<li>אבו אסחק אברהים(!) ידכר פיה אנפאד</li>
<li>אלעדל כראויא וקד אמתתלת מרסומהא</li>
<li>ואסתכרת אללה סבחאנה וחמלתה עלי</li>
<li>מרכב אלחאג בן דניא וקד כישת רוסה</li>
<li>וחזמתה לאנה כאן אנחל וקד וזנת עליה</li>
<li>אלי אן צאר פי אלמרכב לד ונצף וען</li>
<li>דאר מאון ובאב אלסדרה נצף ותלת אלא תמן</li>
<li>וען אלכור יו דרהם וקד אכרית עליה</li>
<li>בטו דרהם חצרתה תסלם דלך בעד אלוצול</li>
<li>במשיה אללה [גל] עזה אעלמתהא דלך</li>
<li>וקד ואללה סאני אנקטאע כתבהא</li>
<li>עני מע כונהא לא תנקטע ען גירי</li>
<li>לכן חצרתה מבסוטה אלעדר אללה</li>
<li>יגעלהא פי חיז אלסלאמה ויוזעני שכרהא</li>
<li>וקד אסתגנית ען אעלאמהא חאל</li>
<li>אלמרכב אלגיטאני ווצולה בכתאב</li>
</ol>
                    
                        <h3>right margin, diagonal lines at 180 degrees to main text</h3>
                    
                        <p>אלשיך א[בי] אסחק פקד | כתב להא כתאב משרוח | בגמיע אלאחואל |</p>
<p>ואנא טאמע באלאגתמאע | בהא בעד אלמועדים | אן שא אללה חצרתה |</p>
<p>מכדומה באתם סלאם | ואפצלה ואסלה תקביל | עיני אלפרע אלנגיב |</p>
<p>פתאה עני אללה | יבלגהא אמלהא | פיה</p>
                    
                </div>
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-55/2.json">
                    
                    
                    
                        <h3>verso</h3>
                    
                        <ol>
<li>פאן ראת תשרפני בכתאבהא אלכרים</li>
<li>מצמן דכר אכבארהא ואחואלהא פמא</li>
<li>אולאהא פהו אגל מא אהדי אלי</li>
<li>ושלומה יגדל יא מולאי אסאל</li>
<li>הזון בן רגא כם וזן עלי אלעדל</li>
<li>פי אלכור [וא]ן כאן אקל ממא אכדו</li>
<li>חסאבהא מן אלכרי ושלום</li>
</ol>
                    
                        <h3>bottom of the page, straight lines in same direction as main text. Address.
Arabic:</h3>
                    
                        <p>חצרה מולאי אלשיך . .[. . . . . . . . . . . . . .]סטא[. .</p>
<p>יהודא בן יוסף מן מצר . .וט. .[. . . . . .]סעדאן בן תאבת</p>
<p>. . . . . . .</p>
                    
                        <h3>address, bottom of the page, straight lines at 180 degrees to main text</h3>
                    
                        <p>. . . . . . . . . . . . . . . . . . . . .] סעדאן בן תאבת</p>
<p>. . . . .] יוסף סט</p>
<p>לקי</p>
                    
                </div>
            
        </section>
    </body>
</html>
