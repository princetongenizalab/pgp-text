
<html>
    <head>
        <title>Transcription of Letter: ENA 1822a.2</title>
    </head>
    <body style="max-width: 860px; margin: auto">
        <h1>Transcription of Letter: ENA 1822a.2</h1>

        <p>S. D. Goitein, unpublished editions.</p>

        
        <section dir="rtl" >
            
                <div data-canvas="https://figgy.princeton.edu/concern/scanned_resources/ff263c12-5cdf-45ce-b801-7b1e254e69f7/manifest/canvas/5949eb49-9965-4b9a-b920-8021bca40a85">
                    
                    
                    
                        <ol>
<li>בשמ</li>
<li>כתאבי אליך יא ולדי אלעזיז עלי וענדי אטאל אללה בקאך ואדאם</li>
<li>תאידך ועלאך ותמכינך וכבת אעדאך ומן חסן אלתופיק</li>
<li>לא אכלאך ען חאל סלאמה ונעמה גמע אללה שמלנא</li>
<li>עלי אסר אלאחואל ברחמתה ואלדי אעלמך בה יא ולדי</li>
<li>אנני באלאשואק אליך לו וצפת דלך למא חואה כתאב</li>
<li>ואללה אלעאלם בקדר דלך וסאעה וקופך עלי הדה</li>
<li>אלאחרף תמצי אלי דאר כאלתך ותערפהא סואלי</li>
<li>ענהא ושוקי אליהא ואלי ולדהא אבו אלמנא וולדה</li>
<li>וואלדה אלשיך אבו אלסרי וגמיעכם ותקול לכאלתך</li>
<li>אם אבו אלמנא אן תנפד לי אלאהלילג ואלשראב מע</li>
<li>מוצל הדה אלאחרף פקד אוציתה אן יגיבה לי מעה</li>
<li>ואלמלאה אללה אללה אכבוהא ואטווהא פצאחבהא</li>
<li>דאכל קריב יפתצל בהא וקד אוציתכם בדלך</li>
<li>ואנא יא ולדי צעיפה כתיר פאללה אללה לא תתואנא</li>
<li>כאלתך אם אבו אלמנא פי אנפאד אלאהלילג</li>
<li>ואלשראב פאנא מ[ריצ]ה ואנפדי לי קליל עוד</li>
<li>ופתיתה נד פולדי גרב תקבל ידיך ועיניך</li>
<li>ותסאלך סואל קאטע פי אנפאד קליל עוד</li>
<li>ונד פאן פואד גרב יוגעהא כתיר</li>
</ol>
                    
                        <h3>right margin, straight lines at 90 degrees to main text</h3>
                    
                        <p>ומא תקדר תאכל אלכבז ואנא וולדי גרב כתירין אלדעא לכם גמיעא</p>
<p>ואריד יא ולדי גואב הדא אלכתאב סרעה מע מוצלה מע אלשראב</p>
                    
                </div>
            
                <div data-canvas="https://figgy.princeton.edu/concern/scanned_resources/ff263c12-5cdf-45ce-b801-7b1e254e69f7/manifest/canvas/e82c076f-be6b-49fe-83b5-347c8972a7fe">
                    
                    
                    
                        <h3>verso</h3>
                    
                        <ol>
<li>ואלהלילג פעיני אלי אלטריק אלי וצולה פאנא מריצה ואן</li>
<li>קדרת כאלתך אם אבו אלמנא תכרג אלי ענדנא חתא</li>
<li>נבל שוקנא בהא יומ . . ואחדה ותתפרג ותאכל</li>
<li>אלבטיך אלכתיר ועיני אלי אלטריק באללה עליך אן</li>
<li>קדרתי ואנא יא ולדי יאסחאק עיני אלי אללה ואלי</li>
<li>כלאץ זוגתך וקלבי בהא משגול פאללה יסמעני ענהא</li>
<li>כיר ויחסן כלאצהא פאני שהד אללה תעאלי אדעו</li>
<li>להא פי עקיב כל צלאה אצליהא ומא אקול לכם הדא</li>
<li>אריד לדלך גזא ולא שכר בל אריד מן אללה תעאלי</li>
<li>וולדי גרב משתאקה אליכם כתיר צגירכם וכבירכם</li>
<li>קראת עליך יא ולדי אלסלם ועלי אולאדך אלסלם ועלי זוגתך אלסלם</li>
<li>ועלי חמאתך אלסלם ועלי כאלתך אם אבו אלמנא אלסלם ועלי</li>
<li>אבו אלמנא וולדה ומן ענדה אלסלם ועלי אלשיך אבו אלסרי אלסלם</li>
<li>ועלי כאלתך אם אבו סעיד אלסלם ותקול יא ולדי לזוגה</li>
<li>אבן כאלתך אבו אלמנא אן מולאי אלשיך אבי אלחסן אדאם</li>
<li>אללה עלוהא אנה פי כל עאפיה וגא אלאמיר והו מעה אלי דמירה</li>
<li>וטלע אלי ענדנא ותמלינא בה ותשרפה בחצרתה ופרחנא</li>
<li>בחצורה ענדנא ושלום</li>
</ol>
                    
                        <h3>Address in Arabic:</h3>
                    
                        <p>يصل هذا الكتاب الى ولدي الشيخ ابو المنا</p>
<p>بن ابو السري الشرابي</p>
<p>دار الوازين</p>
<p>من خالته ام ابو علي</p>
<p>لا عدمته</p>
                    
                </div>
            
        </section>
    </body>
</html>
