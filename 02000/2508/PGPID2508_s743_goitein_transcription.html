
<html>
    <head>
        <title>Transcription of Letter: Bodl. MS heb. a 2/21</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. a 2/21</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/a/canvas/ms-heb-a-2-21/1.json">
                    
                    
                    
                        <ol>
<li>ייי בחכמה יסד ארץ כונן שמים בתבונה</li>
<li>חנה מלאך ייי סביב ליריאיו ויחלצם</li>
<li>אלממלוך יקבל אלארץ אמאם אלמגלס</li>
<li>אלסאמי אלאגלי אלמולוי תבת אללה</li>
<li>מגדה וצאעף סעדה וקרן בתופיק</li>
<li>חלה ועקדה ו[תבת] מא הו עליה מן</li>
<li>קצר אלהמה ואלעגז ען אלמבאלגה</li>
<li>פי שרח יסיר מן בעץ מא יגב עליה</li>
<li>מן אלשכר ואלהנא אלגמיל ללה תע עז</li>
<li>וגל וללמגלס מא לו רמת שרח יסירה</li>
<li>לכלית ען תסטירה הקבה יסתגיב מן</li>
<li>אלממלוך צאלח אלדעא ואן יגריכם</li>
<li>עלי עואידה אלגמילה וינגח מקאצדכם</li>
<li>ויכפיכם כל מחדור ויזידכם מן מזאיד</li>
<li>אלכיראת ויבלגכם</li>
<li>אמאלכם אלסארה ויודע לכם</li>
<li>פי מא קד אמתן בה פי סאיר אלאמור</li>
<li>ושלום</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/a/canvas/ms-heb-a-2-21/2.json">
                    
                    
                    
                        <h3>verso</h3>
                    
                        <ol>
<li>ואן אלכאדם עתבאן עלי אלמו[[א]]לי אל</li>
<li>סאדה אלאגלי אלמכדומין אלמנעמין</li>
<li>אלמתפצלין חסב אדלאל אלמערפה</li>
<li>ולזום מא ילזם כל בר ישראל מן צאחבה</li>
<li>מן אלמודה ואלמחבה פי אלשדה ואלרכא</li>
<li>אמא אלשיך אלרשיד הקבה יכפיה מא הו</li>
<li>ענה גאפל[[ה]] וינגח מקאצדה פאנה מעדור</li>
<li>למא הודא אראה פי סאיר אלאוקאת</li>
<li>ענדה גפלה פי מא יכתץ בנפסה</li>
<li>ואמא אלשיך אבו מנצור פמא ערפת</li>
<li>לגפלתה עני וגה אן אעדרה פיה ולולא</li>
<li>אלמחבה אלמפרטה למא עתבתה</li>
<li>פאללה תע יפרחה בנפסה וינגח מקאצ[דה</li>
<li>אלגמילה ולם ילחקני תאסף אלא אנני</li>
<li>כנת אחס דלך עלי סביל אלמחקרה</li>
<li>וסלאם</li>
<li>ואותר מן תפצלכם אלאגתמאע בצאחבה</li>
<li>אלבית פאנני ענד מא חצל אלאלם</li>
<li>ואלמרץ וקלה אלעאני צאקת אכלאקי</li>
<li>וצגרת וחצל ביני ובינהא כלאם</li>
<li>וקצדי רצאיתהא ואצלאחהא כמא</li>
<li>נעלם מן תפצלכם וסלאם</li>
<li>מן חית אן לא תשער אנני אעלמתכם</li>
</ol>
                    
                </div>
            
        </section>
    </body>
</html>
