
<html>
    <head>
        <title>Transcription of Letter: T-S 10J16.3</title>
    </head>
    <body style="max-width: 860px; margin: auto">
        <h1>Transcription of Letter: T-S 10J16.3</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00016-00003/canvas/1">
                    
                    
                    
                        <ol>
<li>פצל</li>
<li>. . ל . דאם טלה אנה למא לם יחצל לולדנא שיא אצלא מן אליהוד</li>
<li>. . לא מתל הדא אלצבי אלעגמי ולא מתל גירה מן אקל אלעניים</li>
<li>אלוארדין אלי הדא אלבלד ותחקקת אנני טלמתה אשאר מן אשאר</li>
<li>מן אעיאן אלגויים ממן ערפה וערפנא וכדלך אלרייס אלנגיד יג יקר</li>
<li>אן נאכד לה תזכיה קלנא נסליה בהא פש . ענא פי דלך ואנגח</li>
<li>אללה תע אלטלב פלמא תכמלת בקי פיהא אלי כיר קלנא כלצנא</li>
<li>נסאפר פי הדא אלאסבוע חצל לולדנא אלמרץ אלמדכור ומע</li>
<li>דאך וצלת כתב מן אלנשיא חסדאי אלשמס יר הו מן דמשק</li>
<li>כתאב אלי אלרייס שצ וכתב אלי גירה וכתאב אליי מצמונה</li>
<li>חדית תשעת אלדאר וחדית דאר באב אלאדאן ובאקיה גמיעה</li>
<li>פי חדית בן אלמהדג וידכר אנה אחרמה בדמשק ויטלב מני</li>
<li>אנני אחרמה אנא ואלרייס שצ וחדית בן גרשום לא [ . . . . ] בט . .</li>
<li>ומא שנע פי ארץ ישראל בדלך אלהדיאן ויקול תאכד . .</li>
<li>אלנגיד יג יקר אן מא דכרה ענה גיר חק ומן הדא אלגרץ כתיר</li>
<li>כתיר ופי אלכתאב פצל אלי מגלסך יתצמן אלשוק אליך</li>
<li>ואלתאלם למא גרי עליך ומא שאכל דלך ויקול אן לם יכן פלאן</li>
<li>יעני אנא פי אלבלאד . מיוק אלכתאב פצאדף וצול אלכתב</li>
<li>ואלמולי אלרייס שצ מריץ מא קדר יקף עלי אלכתאב ואולאד</li>
<li>רבנו מנחם זצל אנעמו וקאלו נחן נסאעד עלי סמאת אלמדכור</li>
<li>ומא אקצרו מלך הכבוד יוסיף כבוד על כבודם וחכמה על</li>
<li>חכמתם פאנהם הוסיפו על השמועה הדא כאן סבב תאכר</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00016-00003/canvas/2">
                    
                    
                    
                        <h3>Verso.</h3>
                    
                        <ol>
<li>ען בלביס הדא אלאסבוע ושגל מא בקי לי לא ארגוה ולא אתוקעה</li>
<li>סוי חדית בן אלמהדג נחרמה פי הדא אלאסבוע ונאכד כט אלרייס</li>
<li>אן כתב וגדא פי עזמי אמצי אליה פי אלמא אן שא אללה תע</li>
<li>ומא יחתמל הדא אלגרץ תאכיר אכתר מן הדא אלאסבוע מע</li>
<li>אלעאפיה ונחן אן שא אללה תע שבת וירא אליו נכון פי בלביס קולא</li>
<li>ואחדא מחררא בעזרת הבורא ולא אקדיר עלי אמר אללה תע</li>
<li>וקד סיירת עטף הדא אלכתאב וריקה(!) בכט אלמולי אלנשיא אלשמס יר הו</li>
<li>כאנת פי וסט כתאבה אליי ליקף אלמולי עליהא ויבתדל מנהא עלי עטם</li>
<li>תאכירה פי הדא אלגרץ פאן להם אלמולי יקעד ינתטרנא לנצל בעד</li>
<li>אלסבת ונגתמע ונודע בעצנא ונתהנא באלאחאדית בלא עגלה</li>
<li>פאלאמר אליה ואן אשתהי ידכל אלבלד ארץ מצרים לפניך</li>
<li>מא נתמכן מן סרעה אלעגלה נתהנא בעצנא בבעץ אן . . . . .</li>
<li>חצל לי מן אלראחה בעואק אלמולי בבלביס חתי יקול תלך אלאקאויל</li>
<li>לכן מע אלאגתמאע יתבת ענדה אלאעדאר פאמא ילום ואמא יעדר</li>
<li>ולא יסאל אלמולי מא גרי עלינא מן סו אדב הדא אלמלעון אלעגמי וא . . .</li>
<li>פלען אללה מן ערף ביננא ובינה וכאן אלסת ויבאת ודיעה פי רחלנא</li>
<li>פי אלשאתיה אלכיזראן אלמגלדה אלמגלדה בגלד ורד ענד אלמולי</li>
<li>אלסייד אלגליל אלעאלם רבנא פרחיה הדיין שצ וקד כתבנא</li>
<li>אליה ליחצרהא בין ידיך ויפתח אלמולי אלכתב בחצור אלדיין ועדים</li>
<li>וידפעון ללעגמי תיאבה ויעוד אלמולי ישדהא בשדה אלמעלום</li>
<li>ויסלמהא לי אלמולי אלדיאן שצ לתכון ענדה אלי חין וצולנא אן שא</li>
<li>אללה תע ויקנא מן הדא אלעגמי אלמדכור ויכתב עליה שטר</li>
<li>אן לא יבק לה ענדא לא ענדי ולא ענד ולדנא שי משוה פרוט ולעילא</li>
</ol>
                    
                </div>
            
        </section>
    </body>
</html>
