
<html>
    <head>
        <title>Transcription of Letter: T-S 8J41.11</title>
    </head>
    <body style="max-width: 860px; margin: auto">
        <h1>Transcription of Letter: T-S 8J41.11</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00008-J-00041-00011/canvas/1">
                    
                    
                    
                        <ol>
<li>[ ]נא לא מא יעמר בהא אלא [י]שתרא מנהא חצר [לל]כניסה</li>
<li>יקעדו אלגמאעה עליהם (!) פכאן גואב אלגמאעה לה מן אראד</li>
<li>יקעד עלי חצור יוגמע תמן אלחצר מן אלגמאעה כמא גרת</li>
<li>אלעאדה פי גמיע אלכנאיס ואלדי הוא ברסם אלקדש תצרף פי עמארה</li>
<li>אלכניס במא אתפקו מועצם אלגמאעה והם כמסין יהודי עלי ראי</li>
<li>ואחד פי אלעמארה לבית הכניסת (!) פכאן גואב אלחזאן ללגמאעה</li>
<li>אדא קלתו אנתם יועמר בהא אקמת חצאכם עשרין וקאומוכם פי</li>
<li>אלדי טלבתוה חתי יטרח ביננא אלמחלוקת פמשו עלי אלביות אלחזאן</li>
<li>ואכוה וחזב עלינא בעץ אלגמאעה אלכליליין והם סתה עשר (!)</li>
<li>רגל אלפרנאס ואכותה פלמא תחקקנא מנהם הדא אלפעל לזמנא</li>
<li>ביותנא אנקטאע ללמחלוקת וטלבה ללשלום ואקמנא לאזמון (!)</li>
<li>ביותנא מדה ונחן כמסין ובקית אלכניס אלאסאביע אלדי אקמנא פיהא</li>
<li>לאזמין (!) ביותנא לם יצלא פיהא ולא יופתח פיהא ספר תורה לא יום</li>
<li>אתנין ולא כמיס וכאן איצא קול אלפרנאס כל מן דכל הדה (!) אלבלד</li>
<li>מן גריב וואטן רקבתה תחת קדמי פאמתעצנא לדלך גאיה אלאמתעאץ</li>
<li>ולם נגאובה עליה כלמה ואחדה טלבה ללשלום ואנקטאע מן אלמחלוקת</li>
<li>תם אן גמעו אלגמאעה אלי בית אלחזאן ותקאנו גמיע עלי לקאנא וצרבנא</li>
<li>וכצאמנא אדא נזלנא אלי אלכניס ולם נזל לאזמון (!) ביותנא חתי וצל</li>
</ol>
<p>אלדיאן</p>
<ol>
<li>אלפאצל אלמנדוב עלינא ישמרו צורו רגב אלינא וסאלנא אן ננזל מעה</li>
<li>אלי בית הכניסת (!) יעמרהא אללה בבקא הדרת הנגידות תכון לעד פקבלנא</li>
<li>אמרה באלסמע ואלטאעה וקלנא לה מא ננזל מעך אלא בחית אן לא</li>
<li>יקול אבן אלפרנאס עלי רוסנא נשמת לאן מא כנא נתגאצא אלא בחית</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00041-00011/canvas/2">
                    
                    
                    
                        <h3>verso</h3>
                    
                        <ol>
<li>אן כנא מתפקין וכאן אלשלום ביננא וכנא כלמה ואחדה ואסעה בעד</li>
<li>אן גרא מנכם אלתחזב ואלאימאן עלינא חלפנא גמיע אן לא יקול עלי</li>
<li>רוסנא נשמת אלא אן יקום מנא //איצא//נחן צבי יכון לדא סבת ולדא סבת</li>
<li>פתוצט אלדיאן שמ צו ביננא בעד כטוב יטול שרחהא אן יכון לדא סבת</li>
<li>ולדא סבת פנזלת אלגמאעה כא/מ/לה //תאני סנת// מע אלדיאן אלי אלכניס</li>
</ol>
<p>פאסתקר בין</p>
<ol>
<li>אלגמאעה אן יקומו אלצביין גמיעא יקולו נשמת חתי יתם אלשלום</li>
<li>פקאל אלפרנאס ואבנה ללצביאן אנזלו וחק מא יכון הדא אבדא ולא נמכן</li>
<li>בשר יקול נשמת אלא אלחזאן וחדה פלמא קאלו הדא אלקול ואנזלו צבינא</li>
<li>והו יתום ואוגעו קלבה מן עלי אלאנבול חלפנא אלכמסין רגל אלמקדם</li>
<li>דכרהם אן לא יקול נשמת עלי רוסנא צבי בתה לא לנא ולא להם</li>
<li>אלא אלחזאן וחדה וקד אעלמנא חצרתהא ירום הודה וירבה כבוד[ה]</li>
<li>בקציה מא גרא ואלאמר ללה תעאלי ולהדרתה הקדושה תכון לעד ול[עו]ל[ם]</li>
</ol>
                    
                        <h3>address</h3>
                    
                        <ol>
<li>יוכתב</li>
<li>עלואן אלכתאב</li>
<li>עבידהא גמאעה אלעסאקלה ומן אנצאף אליהם מן אלכליליין וגירהם</li>
</ol>
                    
                </div>
            
        </section>
    </body>
</html>
