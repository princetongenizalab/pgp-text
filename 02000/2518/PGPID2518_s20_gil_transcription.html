
<html>
    <head>
        <title>Transcription of Letter: Bodl. MS heb. b 3/16</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. b 3/16</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/b/canvas/ms-heb-b-3-16/2.json">
                    
                    
                    
                        <h3>Verso</h3>
                    
                        <ol>
<li><span lang="he">וצל כתאב אדירנו הזקן הנכבד ישמרהו מגננו וינצרהו מעוזנו</span></li>
<li><span lang="he">ווקפת עלי מצ'מונה וסררת במא אודעה מן אכבאר סלאמתה וגמיל</span></li>
<li><span lang="he">צנע אללה לה וסאלתה אגראה עלי גמיל עואידה ענדה והו ולי אל</span></li>
<li><span lang="he">אגאבה בכרמה ולקד כתר תעגבי ממא גרי מנה מן אלתפריט פי</span></li>
<li><span lang="he">אלכתב חתי וקף עליהא מולאי אלנשיא ש'צ' וחרד אלחרד אלדי שרחה</span></li>
<li><span lang="he">פי כתאבה ושכרת תפצ'לה עלי מא תלאפאה מן אלהפוה אלתי כאנת</span></li>
<li><span lang="he">ואנא פשאכר תפצ'לה עלי כל צפה וחאל גיר אני אקול אן כתאבה אלדי</span></li>
<li><span lang="he">אנפדה אלי כאן אלשיך אבו אסחק ש'צ' חאצ'רא וקת קראתה וכרקתה</span></li>
<li><span lang="he">בחצ'רתה חתי לא יט'הר ללוגוד ומא כאן פיה שיא יכאף מנה</span></li>
<li><span lang="he">&nbsp;ולכן אמתתלת אמרה פי דלך ווקפת עלי כתאב מולאי אלנשיא</span></li>
<li><span lang="he">&nbsp;אלגליל ש'צ' ושכרת תפצ'לה וקבלת כתאבה וג'עלתה עלי ראסי</span></li>
<li><span lang="he">&nbsp;גיר אן אלקום קד עולו עלי קול אבו סעד לא חאטה אללה ואנה</span></li>
<li><span lang="he">&nbsp;צ'מן להם אן מע וצול מולאי אלנשיא ידורו בה ויתמם להם מא</span></li>
<li><span lang="he">&nbsp;יוחבוה ומא ענדי אנה בעד כתאבי אליה וגואבה דלך אלגואב אל</span></li>
<li><span lang="he">&nbsp;[&nbsp; &nbsp; &nbsp; &nbsp; &nbsp; ]נה ינתני ען דלך אלקול לאנה אדאם אללה עלוה סייד ורייס</span></li>
<li><span lang="he">&nbsp;[&nbsp; &nbsp; &nbsp; &nbsp; ]ללא ינטלי עליה אלהזל וסביל מולאי יגדד מעה ברית חדשה</span></li>
<li><span lang="he">&nbsp;[&nbsp; &nbsp; &nbsp; ] מתל דלך אן כאן לה עזימה קויה אלי אלאסכנדריה אללה יקדם</span></li>
<li><span lang="he">&nbsp;לה אלכירה פי גמיע אלאמור וינגח מסאעיה ויחסן עואקבה ברחמתה</span></li>
<li><span lang="he">&nbsp;ומא עלם אחד במא וצל אליי מן אלכתב ולא ט'הר דלך ללוגוד ערפתה</span></li>
<li><span lang="he">&nbsp;הדה אלגמלה וכנא אנפדנא יוסף אלאחול אלפרנס בכתב גמלה</span></li>
<li><span lang="he">&nbsp;אלי אלריף ומא עמלנא מא תחצל אלי אלאן וארגו יכון יחצל לה</span></li>
<li><span lang="he">&nbsp;שי יקצ'י מא בקי מן אתמאן אלשבוים ואן עגזנא שי קדמנא אלי</span></li>
<li><span lang="he">&nbsp;סאדתנא אלמבלג ליכתבו בה ספתגה אלי אלאסכנדריה אן שא אללה</span></li>
<li><span lang="he">&nbsp;וקד סיירנא אלשבויים צחבה אברהים אלצקלי ודפענא להם מא</span></li>
<li><span lang="he">&nbsp;יתחמלו בה וינפקו אלי מצר ואגרה אלרסול דינר ורבע וקד שכר</span></li>
<li><span lang="he">&nbsp;הדא אלרסול תפצ'ל מולאי עליה ואנה חצל לה מא אנפק עליה</span></li>
</ol>
                    
                        <h3>Verso, right margin</h3>
                    
                        <ol>
<li><span lang="he">ועלי דאבתה</span></li>
<li><span lang="he">פיגריה עלי</span></li>
<li><span lang="he">עאדה תפצ'לה</span></li>
<li><span lang="he">פי מא יציר</span></li>
<li><span lang="he">אליה מן אלגמאעה</span></li>
<li><span lang="he">וידכ[ר] לי דלך</span></li>
<li><span lang="he">פי כתאבה עלי</span></li>
<li><span lang="he">ידה אן שאללה</span></li>
<li><span lang="he">וקד סאלת אברהם</span></li>
<li><span lang="he">&nbsp;יאכד לי חויגאת</span></li>
<li><span lang="he">&nbsp;קירטין מסך</span></li>
<li><span lang="he">&nbsp;גייד ולב קרנפל</span></li>
<li><span lang="he">&nbsp;קירט יכון גייד</span></li>
<li><span lang="he">&nbsp;גוזה קירט</span></li>
<li><span lang="he">&nbsp;עוד צופי</span></li>
<li><span lang="he">&nbsp;קירט</span></li>
</ol>
                    
                        <h3>Verso, upper margin</h3>
                    
                        <ol>
<li><span lang="he">מחלב לב</span></li>
<li><span lang="he">קירט עביר</span></li>
<li><span lang="he">גייד קירט</span></li>
<li><span lang="he">ואנא אסל מולאי</span></li>
<li><span lang="he">יתפצ'ל יענא</span></li>
<li><span lang="he">מעה אלי אל</span></li>
<li><span lang="he">מרבעה יאכד</span></li>
<li><span lang="he">לה הדה אלחואיג</span></li>
<li><span lang="he">בגאהה</span></li>
<li><span lang="he">ואברהים</span></li>
<li><span lang="he">&nbsp;יזן אלתמן</span></li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/b/canvas/ms-heb-b-3-16/1.json">
                    
                    
                    
                        <h3>Recto</h3>
                    
                        <ol>
<li><span lang="he">ואנא אקום לאברהים ההנא באלתמן ודאלתי עלי תפצ'לה וכרם אכלאקה</span></li>
<li><span lang="he">חמלתה הדה אלחאגה לאן אברהים ליס יחסן שיא פעל מתפצ'לא אן</span></li>
<li><span lang="he">שאללה ווצל אליי כתאב מולאי אלשיך אלגליל ראס אלכל אלחבר המעולה</span></li>
<li><span lang="he">ווקפת עלי מצמונה ושכרת אהתמאמה ווצלת אלרקעה אלמקרונה</span></li>
<li><span lang="he">בה מן גהה אלשיך אבו אלמרגא אלי אלאמיר אבו מנצור ואוצלתהא אליה</span></li>
<li><span lang="he">פלם תותר לאנה אחתג עלי אן אלאפה פי הדא אלכרם אבו אלכיר בן חנון</span></li>
<li><span lang="he">ואלדי קאלה חק לאן הדא אבו אלכיר בן חנון הו אפתי פי כל סנה פי הדא</span></li>
<li><span lang="he">אלכרם והו ידכר בה מע כל ואלי יטלב אלענב ואסתענת עליה</span></li>
<li><span lang="he">בכל אחד פמא אנתני ען קביחה מעי כאנני אנא וחדי קתלת</span></li>
<li><span lang="he">&nbsp;אלמסיח ואלא פמא ביני ובינה [מ]א יקתצ'י הדה אלעדאוה אללה תעאלי</span></li>
<li><span lang="he">&nbsp;יקצי אמרה ואלכרם פפיה אלרגאלה מרסמין ליס יזאילוה וקד צ'אק</span></li>
<li><span lang="he">&nbsp;דרעי לא אקדר עלי שי ואללה אלמסתעאן עלי גמיע אלאמור</span></li>
<li><span lang="he">&nbsp;[ברח]מתה ערפתה ש'צ' הדה אלגמלה ליקף עליהא אן שא אללה ושלומו</span></li>
<li><span lang="he">&nbsp;יגדל ואל ידל ואסלה נ'ר' אן ראי מולאי אלנשיא מעזם עלי אלספר אלי</span></li>
<li><span lang="he">&nbsp;ההנא יעלמה צורה חאלי לילא יט'ן אן לי חאל פלא יקבל לי עדר</span></li>
<li><span lang="he">&nbsp;וקד עלם אללה אנני לו כאן לי חאל לאגניתה ען כל אליהוד לכן אנוס</span></li>
<li><span lang="he">&nbsp;פטריה רחמנא</span></li>
</ol>
                    
                        <h3>Recto, upside down</h3>
                    
                        <ol>
<li><span lang="he">לסידי ומולאי אלשיך אבי זכרי יהודה &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; מן שאכר תפצ'לה לא עדמה</span></li>
<li><span lang="he">בן משה בן סגמאר ישמרו שומר</span></li>
<li><span lang="he">נפשות חסידיו אשר אין בלעדיו</span></li>
</ol>
                    
                </div>
            
        </section>
    </body>
</html>
