
<html>
    <head>
        <title>Transcription of Letter: CUL Or.1080 J285</title>
    </head>
    <body style="max-width: 860px; margin: auto">
        <h1>Transcription of Letter: CUL Or.1080 J285</h1>

        <p>Mordechai Akiva Friedman, <em>Jewish Polygyny‎</em> (in Hebrew) (Tel Aviv: Bialik, 1986).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-OR-01080-J-00285/canvas/1">
                    
                    
                    
                        <h3>CUL Or 1080 J 285, ed. Friedman, Jewish Polygyny, pp.237-240,N.H. 04-26-88, (P). Letter from a file of Abraham Maimonides, written to Nissim Ha-Dayyan (judge).</h3>
                    
                        <ol>
<li>סבב אצדאר הדה אלמכאתבה אלי אלדיין אלגליל כבוד</li>
<li>גדולת קדושת מרנו ורבנו נסים החבר היקר הנכבד</li>
<li>החכם המעולה ישמרו צורו וינצרו יוצרו רעה לא</li>
<li>תבוא אליו ונגע ומחלה אל יקרבו באוהליו ייטיב אחריתו</li>
<li>מראשיתו אנס וינהי אן למא כאן מן מדה חצרת</li>
<li>זוגה אבו מנצור בן אבי אלכיר צאמן סנהור בין ידי</li>
<li>סיידנא אדוננו גאוננו נגידנו נשיא אלים בתוכנו אברהם</li>
<li>האור הבהיר והכוכב המזהיר יגביה בורא הצבאות</li>
<li>מעלתו ויכון כסאו לעולם במאמר אלהי עולם ותצוורת</li>
<li>מן כון בעלהא יקצד אלזואג עליהא ואכרגת מסטור בכט</li>
<li>אלמולי אלדיין אלאגל רבנו יהודה שמרו צורו והו מעשה</li>
<li>בית דין אן מווכר הדה אלמראה אלמדכורה עליה</li>
<li>חוב גמור פתשכאת לסיידנא ירום הודו אנה קאצד</li>
<li>אלזואג פגאובהא סיידנא אן אחד מן אלמקדמין</li>
<li>מא יקדר יזוג אלמדכור לחית יופי אלמווכר פאמר</li>
<li>באן יכתב אלכתב ויוקע עליהא אלכט אלשריף פקבל</li>
<li>אמרה פלמא [[דכל]] חצר מן אזוגה דכלת בינ ידין</li>
<li>סיידנא ערפתה מא קד גרי נפד רקעה שריפה</li>
<li>אלי אלמולי אן יסייר וראה וינהיה ויאמרה אן</li>
<li>יופי אלמווכר אלדי עליה ואד לם יפעל דלך</li>
<li>פידכל אלי מקאם סיידנא ומושבו הגדול יירומם</li>
<li>יסמע כלאמה ויחכם בינהם פנפדת אלרקעה מן</li>
<li>מדה ולם יגי גואבהא פעז עלי סיידנא דלך</li>
<li>ואמר באן יכתב איצא הדא אלכתאב אלי אלמולי</li>
<li>אן יחרצה וינבהה פי אמר אלמדכור אן יופי</li>
<li>מא עליה וידכל תחת אואמרה ואד לם</li>
<li>יקבל דלך ואלא תכון פי אלמולי זריזות ופי מתל</li>
<li>הדה אלאשיא וחרידות לאן אדא אמר אלמקדם</li>
<li>שכץ מן ישראל באמר ולם יקבלה כאן דלך</li>
<li>עדוה עלי אלמקדם ואללום לה גאיה אללום וסיידנא</li>
<li>אלנגיד אבקאה אללה [[י]]אמר אלמולי אן יקף פי</li>
<li>הדה אלקצה לשם שמים ולא יתהאון פי חקוק</li>
<li>אלנאס ולא יהמל אמרהם ולא יגפל ען חקהם</li>
<li>בוגה מן אלוגוה ולא ירכץ פי שי מן אלאחכאם</li>
<li>אלשרעיה אצלא פיתפצל יהתם גאיה אלאהתמאם</li>
<li>וינפד ורא הדא אלשכץ וינהיה וירדעה אן יופי מא</li>
<li>[ ] פי אלכתובה אללאזמה</li>
<li>[עליה ]ל[ ]</li>
</ol>
                    
                </div>
            
        </section>
    </body>
</html>
