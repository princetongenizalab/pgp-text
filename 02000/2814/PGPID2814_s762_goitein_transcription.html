
<html>
    <head>
        <title>Transcription of Letter: T-S 10J12.24</title>
    </head>
    <body style="max-width: 860px; margin: auto">
        <h1>Transcription of Letter: T-S 10J12.24</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00012-00024/canvas/1">
                    
                    
                    
                        <h3>Recto</h3>
                    
                        <ol>
<li>בש רח</li>
<li>כי ייי יהיה בכסלך ו[שמר רגלך מלכד</li>
<li>והסיר ייי ממך כל חלי וג [</li>
<li>ואתה שלום וביתך שלום וג [</li>
<li>תרדדת כתבי אלי חצרה אלולד אלעזי[ז . . . . . . . . . . . . . . . . . . . .</li>
<li>התלמיד המבין הכהן שצ אדכר מא [ . . . . . . . . . . . . . . . . . . . .</li>
<li>ובורא עולם יודע מא עלי קלבי מן . [ . . . . . . . . . . . יגמע אללה ביננא</li>
<li>עלי אסר אלאחואל ויחסן אלעאקבה למען שמ[ו . . . . . . . . אנקטעת</li>
<li>כתבהא עני לם אעלם לה סבב ואשתגל קל[בי . . . . . . . . . . .</li>
<li>כתבת עדה כתב ולם יצלני לואחד מנהם גואב [ . . . . . . . . . .</li>
<li>אעלם הל הדא גצב מנה והדא שי מא אע . . . [ . . . . . . . . .</li>
<li>אלגפא אלעטים וסוי עלם מני ליס לי פי אל[גמלה?] . . . . . . [ . . . . .</li>
<li>//ולא אחד// אעתמד עליה אלא אלכאלק תע ואנת פאשתגל קלבי . . . . . . . .</li>
<li>וכשית אן כון אלחאל בסבב מרץ עיניך לאני נפדת כתאב מע עבד אל</li>
<li>רחמאן בן חידרה ולם יעטיני לך כבר פחאשא מרותך מן הדא אלאמר</li>
<li>לאן אלגאיב מא יחסב כיר ואלמסתעאן באללה פאלעיון ואמקה אלי כתאב</li>
<li>אבל בה שוקי ואערף אכבאר אלצגאר ואמא צאחבה אלבית פליתהא</li>
<li>כאנת ענדכם פאנהא פי אצעב אלאחואל צאימה באכיה ליל ונהאר</li>
<li>יתברך מן לא יהדי לי עיש לא פי אלגיבה ולא פי אלחצור ותמאם אלצעובה</li>
<li>אנקטאע אכבארכם המבה יגעלה לכיר אמא חאלי פמצי[ת אלי אל . .</li>
<li>ולם אכן אמלך סוי עשרה דנא אנתפק אכתרה אלי אלגאר[יה?] לא . . . . .</li>
<li>מא תם וקמח לם יחצל אלי אלאן ומא ידרי אל . [ . . . . . . . ] וכנת קד</li>
<li>כתבת אליהא פי מעני הדא אלטביב אלנצראני [לאנ]ה קטע רזקי לאנה</li>
<li>יבדו עלי אלנאס ויקאול עלי אלאמראץ ויאכד שי . . וגמאל אלדי לה</li>
<li>יעני בה ויקול מן ידאוי באטל מא ינצח ויעמל באלבלא שגל אלטרקיה</li>
<li>וגהל לא יכון פי אלוגוד וקד בלית בה וגם זו לטובה פתנעם תגתמע</li>
<li>לי מן כל בד באלשיך אלסדיד אלטביב ותערפה הדא אלחאל אלצעב</li>
<li>לעלה יקדר אן יעלם בה מולאנא עלם אלדין אבקאה אללה פהו מא</li>
</ol>
                    
                        <h3>Right margin, diagonal lines written upside down.</h3>
                    
                        <p>יסתחסן הדא והו צד | מקצודהם אדא סמ[עת] | נפס אלמולא עלם אלד[ין | תעלמני בה פי כתאב | וכאן קד וצל //אלקאצי// גלאל | אלדין צאחב אלדיואן | וקד באשר אלחאל | בנפסה וערפתה | חאלה ואגתמע בה | אלפקיה אלמדרס פי דלך | אלאמר</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00012-00024/canvas/2">
                    
                    
                    
                        <h3>Verso.</h3>
                    
                        <ol>
<li>וכאן אראד יטלק אלקמח פגא ספרה בגתה המבה יחסן אלעאקבה</li>
<li>ואלדין אלדי עלי פהו יצל בעזרת הבורא ואמא אלחריר אלדי כאנת</li>
<li>אכדתה צאחבה אלבית פיוכד מן דכאן בן אלגדול ואלעשרין דרהם אלדי</li>
<li>ענד סת מסך תדפע לצגירה אלקראיה חק גזל וה[ו] בתסעה דראהם</li>
<li>אלרבעה וכתמאן לא תבטל בל ידפע להא חק רי[ . ] . ן . . דכאן בן . . . .</li>
<li>מן כל בד ואלמצחף פקד אעאן אלבארי עלי ה[ . . . . ] פי עלם אלואלד</li>
<li>בעד אכצאצה באתם סלאם תכץ נפסך בא[תם] סלאם ואם סלימאן</li>
<li>תכצך באלסלאם והיא עתבאנה עליך לכונך לם תרסל להא כתאב</li>
<li>ואדא ארסלת כתאב פיכון אכבארכם כלהא פיה . . . . . . . . . . . .</li>
<li>וכבר ר מנחם ואן כאן וצל מנה כתאב תרסלה מע . . . . . . . . . .</li>
<li>ותסלם עלי סת מסך ותערפני אכבארהא מע אלצגירה אלתי ענדהא</li>
<li>אלחצרה מכצוצה באלסלאם ומן ענדהא [כ]תיר ושלומה יגדל</li>
</ol>
                    
                        <h3>Bottom margin, straight lines written upside down. Address.</h3>
                    
                        <p>. . . و البقا . . . لولده الشيخ ابو عمران</p>
<p>امانة موداة</p>
                    
                </div>
            
        </section>
    </body>
</html>
