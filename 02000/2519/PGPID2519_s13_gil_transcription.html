
<html>
    <head>
        <title>Transcription of Letter: Bodl. MS heb. b 3/22</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. b 3/22</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/b/canvas/ms-heb-b-3-22/1.json">
                    
                    
                    
                        <h3>recto</h3>
                    
                        <ol>
<li><span lang="he">כתאבי אליך יאסידי ומולאי אטאל אללה בקאך ואדאם סלאמתך ונעמאך מן אסכנדריה&nbsp;</span></li>
<li><span lang="he">לכ''ו כלת מן מרחשואן ען חאל סלאמה ונעמה אעלמך אן כתבת אליך כתב אן&nbsp;</span></li>
<li><span lang="he">ולם נרא לאחד מנהא גואב ארגו שגל כיר וקד וצל אלערוס וקבצ'ת לך אלד'&nbsp;</span></li>
<li><span lang="he">גראר דהן ובעתהא לך סער רטלין ונצף בדי ינקוץ חבין בלא טרח וקבצ'ת&nbsp;</span></li>
<li><span lang="he">לך אלדנניר ואנא מא נחמלהא אלי אן יצל כתאבך וקד וצלת לך קפתין</span></li>
<li><span lang="he">סיאלה ולם יצל מן אלצאבון גיר פרדין אנכצר ואחד מנהא ארגו&nbsp;</span></li>
<li><span lang="he">נזול אלבקיה סאלמה ואלקפתין סיאלה אלדי גזלת ואקפת בן אלחגאר ידכלהא&nbsp;</span></li>
<li><span lang="he">לך פי עשארי בן כאכתוס וקד אנפצת לך מע אלפיג אלמתקדם כתב&nbsp;</span></li>
<li><span lang="he">מן אלגרב ודרג כתאבי האדא חסאב מן אצחק בן לנגו וקד כתבת האדא</span></li>
<li><span lang="he">ואנא משגול אלקלב נכשיו סבאבא ממא נקאציו מן אלגויים וממא</span></li>
<li><span lang="he">יעמלו בנא מן האדא אלקצה אלעטימה אלדי אתצלת בנא אללה יפרג ברחמתה</span></li>
<li><span lang="he">וקד כתבת לסידי אבי יחיה כתאב ואשרחת לה חדית אלרזמה אני חמלתהא</span></li>
<li><span lang="he">פי עשארי מצבח מן קבל אן נסמעו האדא אלחדית אלמושום ואסעה יאמולאי</span></li>
<li><span lang="he">קד אעלמת סידי אבי יחיה מא זדנא פי האדי אלרזמה ואסעה תתקאלו פי</span></li>
<li><span lang="he">אמרהא כיף תראה וסער אלחריר ה''כ פאן כאן ענדכום שי אן צאלח</span></li>
</ol>
                    
                        <h3>recto, right margin</h3>
                    
                        <ol>
<li><span lang="he">תשתרי</span></li>
<li><span lang="he">מנה ותכתב</span></li>
<li><span lang="he">לי אן כאן תכתאר</span></li>
<li><span lang="he">ננפץ' לך אלדננ' או</span></li>
<li><span lang="he">לא וקד בלגני</span></li>
<li><span lang="he">אן מולאי אלקאצ'י&nbsp;</span></li>
<li><span lang="he">אלציראפי יביע</span></li>
<li><span lang="he">אן וקע שי אן</span></li>
<li><span lang="he">נשתרי אנא</span></li>
<li><span lang="he">נשתריה באלרום</span></li>
<li><span lang="he">ולא תקטע עני</span></li>
<li><span lang="he">כתבך לאני</span></li>
<li><span lang="he">משגול אלקלב</span></li>
<li><span lang="he">ואלסלאם עליך</span></li>
</ol>
                    
                        <h3>recto, top margin</h3>
                    
                        <ol>
<li><span lang="he">ותקרא</span></li>
<li><span lang="he">עלא</span></li>
<li><span lang="he">מולאי</span></li>
<li><span lang="he">אלשיך</span></li>
<li><span lang="he">אבי</span></li>
<li><span lang="he">סעיד</span></li>
<li><span lang="he">אלסלאם</span></li>
<li><span lang="he">וסידי</span></li>
<li><span lang="he">אבי</span></li>
<li><span lang="he">יחיה</span></li>
<li><span lang="he">וסידי</span></li>
<li><span lang="he">אבי</span></li>
<li><span lang="he">אברהם&nbsp;</span></li>
<li><span lang="he">עיאש</span></li>
<li><span lang="he">אלסלאם</span></li>
<li><span lang="he">וגמיע</span></li>
<li><span lang="he">אצחבנא</span></li>
<li><span lang="he">אלסלאם</span></li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/b/canvas/ms-heb-b-3-22/2.json">
                    
                    
                    
                        <h3>verso</h3>
                    
                        <ol>
<li><span lang="he">וקד אנפצ'ת לסידי אבי יחיה כתאבין מן אלגרב ולך אנת ג' כתב ואנא נסים בן כלפון&nbsp;</span></li>
<li><span lang="he">בן בנאיה נכצך באלסלאם ויאסידי אחב תקרא עלא חגאג אלסלאם ותערפה אן אנפצ'ת לה</span></li>
<li><span lang="he">כתאב מע אלפיג ותערפו אן וצל מרכב צדקה ואלערוס ומא עאקני באלאסכנדריה&nbsp;</span></li>
<li><span lang="he">אלי חתא נקבץ' מא פיהום תקול לה יביע אלצאבון אן כאן בדינרין ואלאנטאע אן כאן&nbsp;</span></li>
<li><span lang="he">נצף דנ' אל[&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] עליהא לאן מראכב צקליה מא ענדנא מנהא כבר</span></li>
<li><span lang="he">ומא געלני לם אכתב אליה אלי שגל סרי ממא אתצל בנא אללה יפרג ותקרא עלי&nbsp;</span></li>
<li><span lang="he">סידי אבי יצחק אברהים בן אצחק אלסלאם</span></li>
</ol>
                    
                        <h3>verso, address</h3>
                    
                        <ol>
<li><span lang="he">לסידי ומולאי אבי יצחק ברהון בן צלח נע אלתיהרתי&nbsp; &nbsp; &nbsp; &nbsp; &nbsp; &nbsp; &nbsp; &nbsp; מן מרדוך בן מוסי נ''ע&nbsp;</span></li>
<li><span lang="he">אטאל אללה בקאה ואדאם סלאמתה ונעמתה </span></li>
</ol>
                    
                </div>
            
        </section>
    </body>
</html>
