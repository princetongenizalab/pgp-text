recto

אני כותב לך, אדוני ורבי, ייתן לך אלוהים אריכות ימים ויתמיד את שלומך ואת חסדיו לך, מאלכסנדריה,
בכ"ו במרחשון. שלומי טוב ואני מאושר. אודיעך שכתבתי לך מכתבים,
אבל לא ראיתי תשובה אף לא על אחד מהם, אקווה שאתה עסוק בדברים טובים. הגיע אלערוס וקיבלתי בשבילך את ד'
כדי השמן ומכרתים בשבילך במחיר שני רטלים וחצי בדינר, בניכוי שתי חבות, בלי הטרה. קיבלתי
בשבילך את הכסף, אבל אשלחנו לך רק אחרי שאקבל מכתב ממך. הגיעו בשבילך שני סלים 
עפצים, אבל מן הסבון הגיעו רק שתי יחידות, אחת מהן נשברה, אקווה
שהשאר יגיע בשלום; על שני סלי העפצים שהורדנו הסכמתי עם בן אלחג'אר שיכניסס
לך ב'שארי' של בן כאכתוס. שלחתי לך בידי נושא המכתבים הקודם מכתבים
מן המגרב. כרוך במכתבי זה חשבון מאת אִצְחַק בן לנג'ו. ובעודי כותב
אני דואג וחושש שניפגע על ידי מה שנסבול מהגויים וממה
שיעשו בנו מפני הפרשה הנוראה הזאת שנודע לנו עליה; אלוהים יושיע ברחמיו.
כתבתי לאדוני אבו יחיא מכתב והסברתי לו את פרשת הכריכה, וכי שלחתי אותה
ב'עשארי' של מצבח בטרם שמענו על אותה פרשה ארורה. עכשיו, אדוני,
כבר הודעתי לאדוני אבו יחיה מה שהוספנו בעד הכריכה הזאת, ועכשיו תתייעצו
בנוגע אליה, כפי שתמצא לנכון. מחיר המשי כ"ה; אם יש אצלכם (משי) טוב

recto, right margin
קנה ממנו; וכתוב לי אם רצונך שאשלח לך את הכסף או לא. נודע לי שאדוני הקאצי אלציראפי ימכור; אם יזדמן משהו לקנות, אקנה מהביזנטים (?). אל תפסיק לכתוב לי מכתבים, כי אני מודאג. דרישות שלום לך…
recto, top margin
ומסור ממני דרישות שלום לאדוני ורבי אבו סעיד; ולאדוני אבו יחיא ולאדוני אבו אברהם עיאש דרישות שלום, ולכל אנשינו דרישות שלום. 
verso

שלחתי לאדוני אבו יחיא שני מכתבים מן המגרב ולך ג' מכתבים. ואני, נסים בן כלפון
בן בניה, שולח לך דרישות שלום, אדוני, אבקש כי תמסור דרישות שלום לחג'אג' ותודיע לו ששלחתי לו
מכתב עם נושא המכתבים, והודע לו שהגיעו אוניית צַדַקה ו(אוניית) אלערוס; התעכבתי באלכסנדריה
רק כדי לקבל מה (שהגיע) בהן. אמור לו שימכור את הסבון, אם יהיה מחירו שני דינרים. ואת העורות אם יהיו
בחצי דינר… עליהם, כי אין לנו כאן ידיעות על האוניות מסיציליה.
לא כתבתי לו, אך ורק מפני שהייתי מודאג בגלל מה שנודע לנו, אלוהים יושיע. מסור
לאדוני אבו יצחק אִבּרָהים בן אצחק דרישות שלום.

verso, address
לאדוני ורבי אבו יצחק בַּרְהוֹן בן צַלַח נ"ע התאהרתי, ייתן לו אלוהים אריכות ימים ויתמיד את שלומו ואת אושרו; ממרדוך בן מוסא נ"ע.