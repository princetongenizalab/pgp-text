
<html>
    <head>
        <title>Transcription of Letter: T-S 10J11.25</title>
    </head>
    <body style="max-width: 860px; margin: auto">
        <h1>Transcription of Letter: T-S 10J11.25</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00011-00025/canvas/1">
                    
                    
                    
                        <ol>
<li>בש [רח</li>
<li>אעלם חצרה [ס]ידנא אלרייס שר השרים נגיד הנגידים</li>
<li>עוז כל ב[ית יש]ראל יברכו אלהינו וישמרו ויהיה בעזרו</li>
<li>אני אמר[אה] אבו סרי רחמה אללה כנת קד זוגת אבנתי</li>
<li>ליוסף בן אסד בן קרקאס רחמה אללה וסאפר מן קבל אל</li>
<li>חצאר וכלאהא מריצה פאקאמת מן בעד ספרה סנתין</li>
<li>מריצה ואנא אביע מן רחלהא ואנפק עליהא פלם יבקא להא</li>
<li>אלא שוי כפנתהא בהא מן חרקתי עליהא לאן מא לי סואהא</li>
<li>פלם יכלמנא אחד אליום סנה ונצף פלמא גא כברה פי הדה</li>
<li>אלגמעה אנה קתל בנסתראו פגא אבן עמה [[וצא]] אלי ענד מולאי</li>
<li>אלרייס . ועולה ראש הקהל פאנפדו אלי רסול וקאלו לי אדפעי</li>
<li>אליא דינאר פקלת להם וחק ראסך יא מולאי אלרייס מא מעי שי ולא</li>
<li>עלי דרהם אן ואחד פקאל לי //אלרייס// באנך קד פזתי ואנא וחידה ארמל</li>
<li>מא לי אחד ואן אנטרחת עלי אללה תעאלי ועליך לא תכלי ביידך</li>
<li>עני ולא תכליני פי ידין מן לא יכאף אללה פקד קאלו לי אן אכוה</li>
<li>אבו סעד קרא יגי יטאלבני פואללה אלעטים יא מולאי אלרייס</li>
<li>לו עלמת אנה קרי (?) לו דפע לי בוזנהא רחמהא אללה מא דפעתהא</li>
<li>להא פהו יטאלבני במא לא אקדר עליה ואנא אסל חצרה מולאי</li>
<li>אן יפעל מעי מא הו אהלה ואנת אחיאך אללה תקק מע אלרגאל ואנא</li>
<li>. . . אלמקדרין . . .</li>
</ol>
                    
                        <h3>Right margin, perpendicular lines.</h3>
                    
                        <p>אמראה מנקטעה פלא תכלי בידך עני פאני מעהם תחת צרר אן עטים פואללה יא מולאי [</p>
<p>פאללה תעאלי ינצרך קדאם סלטאנך ושלומך הגדול יגדל ואל ידל לו כאן עלי חק מחק וערפת חאלי</p>
                    
                        <h3>Top margin, straight lines written upside down.</h3>
                    
                        <p>ואריד מן תפצל מואלי אלרייס אן ינפד גואב הדא | אלכתאב סרעה פאני מתעלקה באללה ובגואב אלכתאב | במא פיה אלכפאיה ושלום</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00011-00025/canvas/2">
                    
                    
                    
                        <h3>Verso. Address.</h3>
                    
                        <p>חצרה סידנא שר השרים</p>
<p>ירום הודו</p>
                    
                </div>
            
        </section>
    </body>
</html>
