
<html>
    <head>
        <title>Transcription of Letter: Bodl. MS heb. c 28/58</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. c 28/58</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-58/1.json">
                    
                    
                    
                        <ol>
<li>כתאבי אליך יא ולדי ואלעזיז עלי אטאל אללה</li>
<li>בקאך ואדאם עזך ועאפייתך וסלאמתך</li>
<li>ולו בדית אצף מא ענדי מן אלשוק אליכם</li>
<li>ומא עלי קלבי מן פרקתכם לטאל אלשרח</li>
<li>חתי אנני לחקני נדם עטים וכאד אן</li>
<li>ארגע ממא לחקני מן אלוחשה ואלוחדה</li>
<li>ועלי אני מא בתת לילה וחדי אלא אכדני</li>
<li>רגל מן וגוה אלבלד ולם יכליני לילה אבאת</li>
<li>וחדי אלא אנא ענדה אלי אלאן וגמיע אהל</li>
<li>אלבלד פרחו בי פרח עטים ואכרמו ובגלו</li>
<li>כמא יגב ומא יצדקו אני אבקא ענדהם</li>
<li>וקד גמעו אלפסיקה וצחת דינארין ונצף</li>
<li>והודיה לאל אנני עלי גמלה אלסלאמה לכני</li>
<li>משתאק לאהלי ולולדי וכל לילה אנא נאים</li>
<li>פי אלברד מא תחתי וטא יסכנני ולא פוקי</li>
<li>לחאף כמא אעתדת ואלנאס פראחא(!) בי</li>
<li>ואנא פי קלבי אלהמום אשתהי לו טרת</li>
<li>אליכם פערפוני איש אעמל וערפוני אכבארכם</li>
<li>וכבר בנתי ואמהא פאני אדא אנפרדת</li>
<li>כל וקת אבכי עלי פרקתי מנהם גמע אללה</li>
<li>ביננא עלי אסר חאל ברחמתה וקד אנפדת</li>
<li>לכם עשרה דראהם מע אבו אלפרג וקפיפה</li>
<li>צגירה פיהא קליל תין תנאגצת לכם בה</li>
<li>ולא תפרט פי סת אלבית ולא תדעו עליהא</li>
<li>פאן קלבי משגול בהא כתיר ואנא אכתב</li>
<li>ודמועי תסיל ומא לי עיש טייב פאללה יגעל</li>
<li>אלעאקבה לגיר תכץ רוחך עני באלסלאם</li>
<li>ועליכם כלכם אלסלאם ואבו אלחסן תכצוה</li>
<li>באלסלאם ומא אכדת כתאבי אלא מא וגדת</li>
<li>אחד אדפעה לה ושלום</li>
<li>ובעד אן כתבת הדא אלכתאב וצלני</li>
<li>כתאבכם פי אליום בעינה והו יום אלאחד</li>
<li>אלתאסע עשר מן טבת וקד אנפדת לכם</li>
<li>מע הדא אלכתאב כתאב לפצאיל יאכדה</li>
<li>הדה ויסלמה אליה</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-58/2.json">
                    
                    
                    
                        <h3>verso
bottom third of the page, straight lines. Address.</h3>
                    
                        <p>יצל אלי בית הבה מקאבל דאר אבו אלרצא</p>
<p>אלפרנס</p>
<p>מן אברהם בר נסים</p>
                    
                </div>
            
        </section>
    </body>
</html>
