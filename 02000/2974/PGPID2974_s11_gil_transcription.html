
<html>
    <head>
        <title>Transcription of Letter: T-S 10J25.1</title>
    </head>
    <body style="max-width: 860px; margin: auto">
        <h1>Transcription of Letter: T-S 10J25.1</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00025-00001/canvas/1">
                    
                    
                    
                        <h3>Recto</h3>
                    
                        <ol>
<li>                         ] גלאם מה[                    ]ידך [                                                               ]</li>
<li>[                  ] חדוד מנה וכרמה דכרת יאסידי וצול מא כנת א[נפדת</li>
<li>[                 לכ]אצתך סאלם וללה אלחמד ודכרת אמר אלדכאכין אלדי כא[נת</li>
<li>[                     ]אגרתהא //ודכר// אן לם יבקא לך ענדי [                    ] ובאללה יאסידי לקד [</li>
<li>אלדי תולי לי ביעהא באלקירואן גמלה כבירה מן אלראס אלמאל ואסל אללה עז וגל סרעה אלכלף דכר[ת]</li>
<li>יאסידי מא לחקך פי אלבצאעה אלדי כאנת לך מ/ע\ נסים בן מוסיס ובאללה לקד סאני דאלך וגמני ואללה</li>
<li>עז וגל יסרע עליך באלכלף פאלאוקאת ואללה יאסידי צעבה ואלאכטאר עט'ימה ומא בקי</li>
<li>פאידה ונסל אללה אלמעונה בחסן אלתופיק דכרת יאסיד[י] אמר אלשמע אלדי פי נגאר וארגו</li>
<li>אן יתפצ'ל אללה בסלאמתה ווצולה דכרת אן אלדי בקי לי מן תמן אלמביוע ק'ע'ו' דינארא ורבע</li>
<li>[ו]אן בקיית אלאואני אלפצה לם תנבאע פאסלך באלתלטף פי ביעהא ואלם ימכן דלך תפצ'לת</li>
<li>אנפאדהא אן שא אללה פאמא אלנחאס פבאקי וקד וזנת גמיע מונתה וסלפתה וכאן</li>
<li>קבלנא רכיץ נאקץ אלסער פלם תסמח נפסי ברמיה וקד קל פי הדא אלוקת וחאלה תחסן</li>
<li>וקד אסלפתך עליה ממאלי(!) תמן ז' קנאטיר ונצף לאך באלפלפלי מן סער כ'ח' דינארא אלחמל</li>
<li>אשתריתה עלי יד אבן כידו וחמלת דלך פי גמלה מא חמלתה אלי סידי אבי עמראן מוסי</li>
<li>[ב]ן אלמגאני סלמה אללה והו מן גמלה עדלין לי פי דאכל כל עדל מנהא קטעה לולו לכאצתי ו//אלדי// לך</li>
<li>אידך אללה פי אלעדלין ז' קנאטיר ונצף לאך ובקיית אלאך(!) מע גמיע אלקטעתין אללולו אלכל</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00025-00001/canvas/2">
                    
                    
                    
                        <h3>Verso</h3>
                    
                        <ol>
<li>אלמונה מן גמיע דלך אנא אחתסב בה עליך ואשרח לך אלחסאב באלופא ואלכמאל אן שא אללה ומא כאן</li>
<li>גרצ'י פי הדא גיר קצ'א חקך וארגו אן יקע באלמואפקה פמא יגב עלי אלואסטה גיר אלמגהוד ואללה אלראזק</li>
<li>והו אלחאפט' ברחמתה דכרת יאסידי לומך לי פי תאכר סדר נשים ומא קבלי לאימה אולא אני</li>
<li>אלתמסת שראה מן מצר אנא ואבי אלכיר סלמה אללה פמא וגדנא נסכה פיהא כיר רבאללה לקד </li>
<li>כאתבת מולאי ראס אלמתיבה אבי בשר האיי נט' רח' בעדת כתב וסאלתה ותאכדת עליה פי</li>
<li>נסך דלך ואנפאדה סרעה ואלמבאדרה בה רואג פועדני ולם ינפד שי אלי גאיה כתאבי הדא</li>
<li>וליס פי טאקתי ולם אקדר עלי אכתר מן אלמכאתבה וליס אדע אלחת וכתרת אלתאכיד פי</li>
<li>אלכתאב מני אליה דכרת מא עמלתה פי באב סידי אלרייס מתיבה אלשאם סלמהם אללה ואללה</li>
<li>עז וגל יעט'ם לך אלתואב ולא יכליך מן אלחסד ודכרת אנך אנפדת כתב עלי יד סידי אלשיך כאלך</li>
<li>[                                                                                                                                               ] רקר </li>
<li>עלם אללה עז וגל אונסי ועט'ס סרורי בכתבך פאסלך אן תברני בהא פי כל וקת מצמנה דכר</li>
<li>אכבארך אטאבהא אללה ואחואלך חסנהא אללה וגמיע חואיגך ומהמאתך ואמרך ונהיך</li>
<li>ומא תתפצ'ל בה מן אסתיפא תמן גמיע אלפצ'ה וביע אלאואני או רדהא ותגריני עלי תפצ'לך</li>
<li>[                      ] וחדיהא לא עדמתך ולא כלות מנך קראת עליך [                                                           ]</li>
<li>[                      ] ואבו אלסרור אחיאהם אללה מני אתם אלסלאם [                                                ]</li>
</ol>
                    
                </div>
            
        </section>
    </body>
</html>
