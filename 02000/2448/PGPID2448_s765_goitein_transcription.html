
<html>
    <head>
        <title>Transcription of Letter: ENA NS 19.31</title>
    </head>
    <body style="max-width: 860px; margin: auto">
        <h1>Transcription of Letter: ENA NS 19.31</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/891b7d6c-1a32-4c55-a16d-a4165f79d1a5/manifest/canvas/0bcacd32-9a42-4453-8090-5fa190b82a1a">
                    
                    
                    
                        <ol>
<li>בשמ רחמ ותגזר אומר ויקם לך ועל דרכיך נגה אור</li>
<li>ורבצת ואין מחריד וחלו פניך רבים</li>
<li>ישלח עזרך מקדש ומציון יסעדיך</li>
<li>לם יכף נסאל אלמולא אלואלד אלאגל תקה אלמלוך ופקה אללה ואחיאה ומן חסן תופיקה</li>
<li>לא אכלאה ובלגה פי כל מא יהואה מראדה ומנאה טריק אלממלוך פי הדה</li>
<li>אלספרה וכיף כאנת ומא גרי עליי פיהא וכוני עדת אלי ביתי וגדת אלאהל</li>
<li>מרצא ואלדאר כאליה מן אלרזק מא פיהא מא יעתר בה אלפאר ודכרוא לי</li>
<li>אלצגאר אן לולא . . . כאלי ואכי חמל להם קליל קמח ונפקה תמזמזו</li>
<li>בהדא לכאנא קד הלכו פאגתמע עבדהא באלעפיף מסרה וסאלתה פי קליל</li>
<li>קמח מן אלמקבוץ פאגאבני אלי דלך ותעלקת אמאלי בכלאמה וותקת אלי</li>
<li>ועדה תם סייבני וסאפר ובקי עבדך יקאסי שרי אלדקיק כל יום דרהם ותמן</li>
<li>כמסה ארטאל וכל מא מר שי קד תעלק ועבדהא פי חאלה צעבה</li>
<li>גדא וקד כרג הו ואכי אלי ענדהא פאשתהי מן אנעאמהא אלאגתמאע בה</li>
<li>ותנכיתה ותקול לה לו עלם אכיה בחאלה ומא גרי עליה פי תלך אלסנה</li>
<li>למא בכל עליה בכמסה אראדב קמח זאיד נאקץ והו אליום יטעם כבזה</li>
<li>לעבאר אלטריק וגיר דלך אנה בלגני אן וקע בינה ובין אלשיך מסרה כלאם</li>
<li>וכצאים ומשאגראת פתנעם תגמע שמלהמא ותצלח בינהמא ותזיל חאל</li>
<li>אלצביאניה ענהמא ותנכר עלי אכי ותקול לה מא הו ראי מפאסדתה אלאן לה</li>
<li>עלי אכינא חרמה אכידה וכרמה עטימה גיר דלך אנה בלגני ען אכי אן</li>
<li>לה נביד פי מניה זפתי והו יטלב ביעה ולי ענדה סבעה טמאויאת פלעל</li>
<li>תקדר תאכד לי מנה תלאתה טמאויאת תציפהם אלחצרה למא ענדהא</li>
<li>ותנפד לי תמן אלמגיע עלי יד אלעפיף מסרה ולעל תאכד לי מן מולאי אל</li>
<li>חבר חק שהר ואחד תציף אלגמיע ותרסלה לעבדך פי הדא אלוקת אלצעב</li>
<li>ותעלם אכי אן בעד כרוגה גלס אלסלטאן כלד אללה מלכה ווקע לגמיע</li>
<li>אלנאס ווצל אליה כל אחד וכשף ען טלאמה כל מטלום ואכי משגול</li>
<li>באלהדיא[ן] פסאלתך באללה יא מולאי אחרץ תאכד לי מנה מן אלנביד ולו אל</li>
<li>בעץ פא[נני מצ]טראלי אלדרהם אלפרד ומהמא חצל מנה או מן גירה</li>
<li>פאנא אעתרה מן מאלהא ומן תפצלהא</li>
</ol>
                    
                        <h3>right margin, diagonal lines at 180 degrees to main text</h3>
                    
                        <p>ותעלמה אן אהל אלדאר פי | עאפיה וולדה אלש אבו | אלמעאלי ואלשיך</p>
<p>אבו | עמראן ואלשיך | אבו אלמאאתר | אלכל פי כל נעמה | וגמיע</p>
<p>אלאהל פי | עאפיה יא | מולאי אלתקה | באזא מא יגי אל | תריאק</p>
<p>מן אל | . . . . . .]אל</p>
                    
                        <h3>top margin, diagonal lines at 180 degrees to main text</h3>
                    
                        <p>אנא [ | מא תם ו[ | יום ורהן שי | גיר דלך אן אל[שיך אל |</p>
<p>כהן יגתמע[בי וסאלני | מכאתבתה [ | ] דעאה לה א.[ | ואעתראפה ב[ | אשהדני עליה | מנה אנה קד . . | אלסדיד [</p>
                    
                </div>
            
                <div data-canvas="https://figgy.princeton.edu/concern/scanned_resources/891b7d6c-1a32-4c55-a16d-a4165f79d1a5/manifest/canvas/6c0bb850-3f52-40df-92bb-abeefbc94f31">
                    
                    
                    
                        <h3>verso</h3>
                    
                        <ol>
<li>סאיר אלנאס ול[ה אן יחא]כם ויצאלח ויבארי ויקסט ויפעל מא אראד ואכתאר</li>
<li>וקד רזקה אללה מן ימלה דהב ולם בה פי דכאן צרף והו בכל נעמה שאכר</li>
<li>אללה תעאלי יא מולאי ביאן אלנאדי צאר יתכאדר עלי אלשיך אבו עמראן וירדדה</li>
<li>ומא ידפע לה שי מן אגרה אלדאר פתנעם תחרכה בכתאב מנך אלי רבנו משה</li>
<li>או אלי אלדיאנין פאנני אנא כלמתה ותהדדתה באלואלי מצא שיר עלי אלגמאעה</li>
<li>ואשתכאני ללשיך אלמופק וקאל לה אלנזר צאר מנאפק עליך והו יתחדת פיך</li>
<li>והו יטלב יראפעך אנך ואנא ורבנו משה צנעתו פי אלקדש וקאל מא ילקאה פי</li>
<li>אכרתה אעלמתך גמיע דלך אלחצרה מכדומה באתם סלאם ואופא תחיה ואכראם</li>
<li>ומולאי סעד אלמלך ואכיה פדיתה מכדומין באגל סלאם ומן תחוט בענאיתה [[מכ. .]]</li>
<li>מכדום באגל סלאם אלשיך אלאמין ואלשיך אלעפיף מסרה מכדומין באגל סלאם ושלום</li>
<li>יגדל ואל ידל תעלם אלשיך אבו אלסרור יזכר בטוב אן ולדה מצליח פדיתה פי תכאת</li>
<li>אלנחס יכבט הו ואלצהר וביגרי בינהמא כל קביחה פסבחאן מן אצהר ללנאס</li>
<li>מחאסנה ועקלה ונבלה ושלום</li>
</ol>
                    
                        <h3>lower right side of the page, at 180 degrees to main text</h3>
                    
                        <p>יעוד אל[י</p>
<p>אלשיך אלעפיף</p>
<p>מסרה מן</p>
                    
                        <h3>the following two lines are written diagonally on the right side of the previous three lines</h3>
                    
                        <p>.הלכת</p>
<p>.ו מעו. .</p>
                    
                        <h3>left lower corner</h3>
                    
                        <p>כאדמהא [</p>
<p>מקר בגמיע [</p>
<p>אלמעתרף [</p>
                    
                        <h3>the next two lines are written vertically on the right side of the previous three lines</h3>
                    
                        <p>מברך געל</p>
<p>פדאהא</p>
                    
                </div>
            
        </section>
    </body>
</html>
