
<html>
    <head>
        <title>Transcription of Letter: ENA NS 18.35</title>
    </head>
    <body style="max-width: 860px; margin: auto">
        <h1>Transcription of Letter: ENA NS 18.35</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/cb46bbd3-c6a5-4661-96ad-afeac148c4fc/manifest/canvas/3240fd0a-23b5-4687-a159-9b8f7f9e0e94">
                    
                    
                    
                        <ol>
<li>על שמך</li>
<li>כתבת יאכי וסידי ועזיז נפסי ועדיל רוחי אטאל אללה בקאך ואדאם נעמאך וחסן עקבאך וע. . .ל. .</li>
<li>מן סוסה לו כלון מן אלול ערפך אללה ברכתה ומא יליה ען אחואל אסל אללה ינטר אלינא ברחמתה ולא ימיתנא</li>
<li>פי הדה אלציקה וחק אבי יאכי אן נדעו אכתר אלאוקאת אלא באלמות לאנא באלחקיקה וצלנא אלי אלוקת</li>
<li>אלדי קיל פיה ונבחר מות מחיים לכל הש וגו עגל אללה עלינא באלפרג או במות יריח פלא כיר פי חיאה</li>
<li>פי הדא אלוקת אלדני אלכסיס ואן מן חצל פיה כאן חיאתה מותה ונחן באלחקיקה המחכים למות ואיננו [[וי. . . .]]</li>
<li>ויחפרוהו ממטמונים עד ישקיף וירא ייי משמים וקד תקדמת כתבי ג נסך ואחדה עלי טריק אללמהדיה</li>
<li>ונסכתין לסקליה משרוחה אעלמתך אן וצל אלי כתאבך ולם ארא סואה מד פארקתך דכרת סרורך בוצו[לי</li>
<li>מסתגני כנת ען דלך פמן לי סואך חרסך אללה עלי ולא עדומני בקאך דכרת [[ו.א]] מא וקע על[י] קלבי מן ופאה</li>
<li>ואלדתנא נע לם תזל רחמהא אללה מקבלה ותמאם אקבאלהא אד לם תשאהד הדא אלוקת אל[. .]. . . אל</li>
<li>מלעון דכרת מא גרי עלי אלרזמה ומא סלם מן אלדי וגהת אלוקת יוגב הדא ואכתר מנה וכדלך יאכי</li>
<li>אביע לנא שי באלמהדיה ואלצרף קע רגע אלצרף אלף ששכ צאר אלדרה תמן אסל אללה יבדל אלאוקאת באל</li>
<li>פרג אן שא אללה דכרת אן כרגת אל[[נח]]דרא [[.]] חמר ואנמא אחמרת בסבב אנהא כאנת מגליה ואמא פהי</li>
<li>גיידה פוק אלגאיה [[ר נא]] והי תסוא אליום הנא נ בדינ ואקל וארגו אן באקבאלך [[וסעאד]] וסעדך אביעת</li>
<li>ביע גייד ואמא אנא יאכי פי הדא אלוקת [[במ.]].מלתאת ומא לי ראי ולא וחק אבי אערף מא אכתב</li>
<li>מן שגל אלסר ארגו עאקבה כיר אן שאללה דכרת אנך אשתרית ביני ובינך ד אעדאל כתאן וחואיג ואנך</li>
<li>אסלפתני עלי אלדרא אלי אן תבאע תם אללה שבאבך ולא אכלאך מן אלתופיק דכרת אנך אוסקתהא</li>
<li>פי קארב מפרג ג וואחד פי קארב בן אלבעבאע אמא קארב מפרג דכל אטראבלס וקבץ סידי אבי אלפצ[ל</li>
<li>זכריא בן אלשאמה רחאלאת אצחאבנא פכתבת אליה עדה כתב [[ואלי סיד]] סאלתה יתפצל יביעהא</li>
<li>ויוגה תמנהא אליך וכדלך כתבת אלי סידי אבו אלפצל יוסף בן כלפה באן יביע אלעדל ותוגיה תמנה אליה</li>
<li>ואלי אלאן לם יצל לי כתאב מן אחדהם ולא אעלם מא גרי ואלאן יאכי אחב אדא תפצל אללה באל</li>
<li>סלאמה [[תבי]] תשתרי מא אלהמך אללה אליה ותציף אליה מא בקי מן תמן אלדרא בעד אלאגתהאד</li>
<li>גאיה חסב אלמעהוד מנך ואן ראיתיכון תוגיהך ללמהדיה פהו אחסן לאן וצלת הדה אלעדילאת</li>
<li>אלי אלמהדיה אכד אללה בידינא לכן אכד מא לם יעטא צעב ואלכתאן ענדנא בסוסה ביב דינ</li>
<li>ואזנה אלקנטר ותעמל לי מא לא אנסאה לך לאן גרת עלי גואיח עטימה פי הדה אלסנה וארגו אלכלף</li>
<li>מן אללה עלי ידיך ודכרת אן אשתרית לי מלחפה ותוב דביקי ורז ועדס וחצר וזויר הלילג</li>
<li>מרבא לא עדמתך ולא כלות מן תפצלך תתפצל תוגה אלי סתאת בנת כאלי אבו סהל נע תמאניה</li>
<li>דנא גיר תמן בצנגה מצר לעלך תשתרי להא בהא רבאעיה תרתפק בהא ידכל עליך זכות</li>
<li>ותאמר מן יוצלהא אליהא יכתב עליהא רקעה בוצולהא אלי[[הא]] ואן אמכנך ספתגה אליהא פאעמל</li>
<li>מא יתיבך אללה עליה אן שאללה דכרת אמר אלזיגה אלמבארכה אלמימונה ואללה יעלם יאכי</li>
<li>לקד חצל עלי קלבי מן דלך תקל עטים לבעדך עני ופרקתך [. . . . . .] ראחה קלבך</li>
<li>וחצולך פי יד קום אכיאר וגוה אלנאס הי אלנעמה אסל אללה יגעלהא אימן סאעה ו[. . . . .</li>
<li>יתן ייי את האשה הבאה אל ביתך כרחל וכלאה וגו ולקד ארדת נכתב כתאב למולאי אלשיך</li>
<li>אבי אלכיר צהרך מא לי קלב ולא דהן אחב תהניה עני ותבסט עדרי ענדה פי אלכתאב וכדלך</li>
<li>סידי פתאה חרסה אללה ואלאן יא ולדי אערף כיף תכון ואיאי תכאלף צהרך ואגעלה עוץ</li>
<li>ואלדך נע ועוצי ואגעל כתנתך עוץ ואלדתך רחמהא אללה ובאללה יאכי אני אכתב הדא</li>
<li>אלכתאב ואלדמוע תגלבני לאן הדה פרקה אלחיאה ומא בקי לי הנא אחד אסתנד אליך ואפרג</li>
<li>מעה המי ופרחי אסל אללה יגמענא בקדסה קריבא אן שאללה ואחואל הדה אלדיאר כלהא</li>
<li>תאלפה אלא אן שאללה עז וגל וחרפנא בסוסה תרע בדינר אסעארנא אלקמח דינ ונצף עין</li>
<li>אלקפיז אלשעיר בדינ אלזית ב קפיז בדינ ואנא עלי עקד קליל סארור אן לעל נגד</li>
<li>תוגיהה לך בני עמנא בכיר וקד תואלד לאכתך פי הדא אלאסבוע בן זכר ואלעאקבה</li>
</ol>
                    
                        <h3>right margin, diagonal lines at 180 degrees to main text</h3>
                    
                        <p>לך ואלצביה | אלתי ענדי משגולה | ארגו ל[ה]א אלסלאמה ואלחואיג |</p>
<p>אלתי וגהת לם תצל מן סקליה | ללאן כלא וצל אלי כתאב | בקבצהא</p>
<p>אחב מכאתבתה | לא תקטעהא עני מע אלפיוג | לאן ל. תקאל כתאבך מן כמי |</p>
<p>מד וצל כל יום אקראה | לאנה ענדי מקאם ראיתך | וכתבת</p>
<p>צבארה וגהתהא | לסידי אבי אלפרג מרדוך | פיהא כתאב לך וכתאב |</p>
<p>לסידי //ומולאי// אבי אלסרור בן נתן | וכתאב למולאי אבי יחיי | ר נהראי וכתאב</p>
<p>למולאי | אלטביב שכרתה עלי | מא כתבה בה וכתאב | לאבי אלסרור חרסה אללה וכתאב | לסידי אבי אסחק בן</p>
<p>אלאסכנדראני אדאם | אללה עזה וכתאב | לסידי אבי יוסף | ישראל בן . .אירה |</p>
<p>אללה . .[. . . . . . | אליה ופי כתא[. | נהרא[י . . . . . . | לה ו[. . . . . . . . | כתאבי אליך</p>
<p>אבי אל[. . . . . | במא . . . . .[. . . . | סקליה מ.[. . . . | לאן מא[. .</p>
                    
                        <h3>top margin, diagonal lines at 180 degrees to main text</h3>
                    
                        <p>וצל ללאן כתאב | וערפתך פי | כתאבי וצול | כתאב סידנא | אלרייס ואן |</p>
<p>קרי עלי אל | גמאעה ואתר | מנהם סאכן | לכן אפסדו | עליה מן אפסד |</p>
<p>אללה דניאהם | ואכראהם אנהית | דלך אליך | כצצת ולדי | וסידי אלסלם |</p>
<p>אלכתיר וכל | מן ענדנא | יכצך אלסלאם | .]הודה בן כאלי | יכצך אלסלם |</p>
<p>קד תופי | ולדה</p>
                    
                </div>
            
                <div data-canvas="https://figgy.princeton.edu/concern/scanned_resources/cb46bbd3-c6a5-4661-96ad-afeac148c4fc/manifest/canvas/a67214ea-fd37-4aac-ac1f-f243ed59e6a1">
                    
                    
                    
                        <h3>verso</h3>
                    
                        <ol>
<li>ולך טול אלבקא אסאל אללה יכלף עליה בולד אלחיאה תתפצל תבלג מולאי סידי אברהם סלמה</li>
<li>אללה ואנא לאים אד לם ארא לה כתאב עזא פי ואלדתי לכן קד צח ענדי אן תנקצה מכאתבתי</li>
<li>לכן אנא אעדר לה מן סאיר אלנאס אסל אללה יחרסה עלינא ויתוגנא בבקאיה וקד כתבת לאבי אלסרור</li>
<li>סלמה אללה גואב כתאבה ותבלג מולאי אלרב אגל אלסלם ותעתדר לה עני פי אלכתאב לאן אלחאל</li>
<li>אלדי אכון פיה מא יבק מעה דהן ולא עקל מולאי אלשיך אבי אסחק בן אלאסכנדראני תקדם כתאבי</li>
<li>אללה ואנא וחק[[ב]]אבי מד פארקתה נלהג בדכרה ובנת אפעאלה וחסן אכלאקה ולם ארא לה</li>
<li>כתאב פי אלמראכב פשק עלי דלך עטים לאני אדא ראית כתאבה כאני נשאהד גרתה אל</li>
<li>כרימה וכתאבי אליה מע סידי אבי אלפרג מרדוך פתאכד עליה פי תוגיה אלעדלין אל</li>
<li>אלכתאן אלדין אלי אמראה ברכאת אן כאן וצלת אליה אלאבראה עאם אול מע אלפיוג לאנהא</li>
<li>תחת ציקה ויזיל אסם ברכאת ענהא ויכתב אסם אכיהא אסחק בן דנש ותבלג סידי אבי</li>
<li>עמראן אבן אכיה אגל אלסלם וסידי ר ישועה בית דין אדאם אללה עזה אלסלם . . .</li>
<li>וסידי אבן אלקאש החבר אלסלם וסידי אבי אלפרג זרעה אלסלם וסידי אבי אלפרג עזרא</li>
<li>ומולאי אלשיך ואלדה אלסלם וסידי אבי אלפרג ינבת בן אלקמילה אלסלם תם ביתה . . . .</li>
<li>ולעל תתפצל תולף לי מא יכצני תשתרי בה מא אלהמך אללה ואן אתפק ניל צאלח קטע סכין או גירה אשת[רי</li>
<li>לאני נקול אני אלמקבלה אן שאלה מסאפר שרק או גרב לאני צקת מן הדה אלדיאר ואן אתפק לך תוגיה פללמהדיה</li>
<li>אחסן ואן אתפק לך אלכרוג ללריף פאשתרי לי ולך ובאלגמלה מא לי פי הדא אלוקת ראי אלאמר אליך מצרוף</li>
<li>מא ופקך אללה אליה אעמלה גיר אן אחב לא תאכר עני דרה׳ ואללה אסל ואליה ארגב יתם פרחך ויעקבך בבנים</li>
<li>זכרים ויגעלה עליך אימן אתצאל ואן יסעד בעצכם בבעץ ואן לא ישמת בך עדו ולא חסוד</li>
<li>והו חסבי פיך וכליפתי עליך ותבלג סידי אבי אלחסן סרור אלסלם ותערפה אני כתבת לאטראבלס</li>
<li>באל[[עד]]תעריף לאהלה אנה בכיר ופי סאעתי הדה וצל אלי כתאב סידי אבי אלפצל יוסף בן כלפה</li>
<li>ידכר אן מרכב אללטף אלדי לאבן אלבעבאע וצל איצא לאטראבלס ואן וצלת פי מרכב אלתראגמה</li>
<li>עדל וברקלויין כתאן מכתובין פי אלשרנבל באסמה [[ופי]] והם ברסמי פעקלהם צאחב מאזר</li>
<li>ואנא קאל [.]] אכדת כתב ענאיה ואכד עליך פי כתבה אסמך פי אל[[פרג]] שרנבל</li>
</ol>
                    
                        <h3>bottom margin straight lines at 180 degrees to main text. Address.</h3>
                    
                        <p>אכי וסידי ועזיז נפסי אבי זכריא יהודה בן משה נע אכיה אלמשתאק אליה לבראט בן משה</p>
<p>אטאל אללה בקאה ואדאם נעמאה וסראה  מס. . אלפסטאט אן שא אללה </p>
                    
                </div>
            
        </section>
    </body>
</html>
