
<html>
    <head>
        <title>Transcription of Legal document: Bodl. MS heb. c 28/54</title>
    </head>
    <body style="max-width: 860px; margin: auto">
        <h1>Transcription of Legal document: Bodl. MS heb. c 28/54</h1>

        <p>S. D. Goitein, unpublished editions.</p>

        
        <section dir="rtl" >
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-54/1.json">
                    
                    
                    
                        <ol>
<li>נקול נחן אלואצעין כטוטנא באכר הדא אלמסטור אנה למא תופא</li>
<li>אלשיך אברהם אלעטאר בן אלשיך אבו אלכרם הזקן היקר ידיע</li>
<li>אבו תותה נע אחתאט צאחב דיואן אלמוארית עלי מוגודה</li>
<li>פמצא שיוך אלגמאעה ברוכים יהיו ללקאצי מתולי דיואן</li>
<li>אלמוארית וסאלוה פי אן ידפע לה תלתין דינאר מן אלתרכה</li>
<li>אלמדכורה וירפע יד אלדיואן ענהא ויתולא ביעהא שיוך</li>
<li>אליהוד פלמא אגאב אלי דלך אביעת אלתרכה אלמדכורה</li>
<li>ודפע מן אלמתחצל מן תמנהא לצאחב אלדיואן אלמדכור תלתין</li>
<li>דינאר ולבן אמין אלדולה צאחב דאר אלוכאלה תלתין דינאר גיר</li>
<li>סדס ען דין כאן לה ענד אלמתופא ולמני המשוחררת זוגה אבי אלפרג</li>
<li>בן אלתניסי אלפרנס תלתה ועשרין דינאר וען תמן קמח אשתרי</li>
<li>לזוגה אברהם דנן ואבנתה סתה דנאניר גיר קיראט ועמא דפע לבן</li>
<li>עמה ארבעה דנאניר ועמא אחתאגוה פי צרכי קבורה וגראמאת</li>
<li>וכפן וגיר דלך פודא אלחסאב אן אלבאקי ענד אלשיך אבו עמראן אלכהן</li>
<li>כגק מר ור משה הכהן השר הנכבד תפארת הכהנים חמדת השרים</li>
<li>נאמן הסוחרים עין העדה בר כגק מר ור חלפון הכהן הזקן הנכבד</li>
<li>פאר הכהנים נע מן תמן אלתרכה אלמדכורה בעד אכראג גמיע</li>
<li>מא תקדם דכרה תלתה ותמאנין דינאר עין מצרייה ואזנה אודעת</li>
<li>לורתה אברהם אלמדכור ענד אלשיך אבו עמראן אלמדכור ומא</li>
<li>. . . . . . . . . . . . . . . . . . . . . . . . . . . . . . . . . . . . . .] מחדש</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-54/2.json">
                    
                    
                    
                        <h3>verso</h3>
                    
                        <ol>
<li>קבץ מן גמלה אלתלתה ותמאנן(!)</li>
<li>דינאר אלמדכורה בבאטנה</li>
<li>נצף ותמן דינאר שמואל</li>
<li>מנשה כן וקבץ מנה איצא</li>
<li>פי מזונות דינארין ונצף</li>
<li>ותמן אלגמלה תלתה דנאניר</li>
<li>שמואל הלוי</li>
<li>קבץ מן אלשיך אבו עמראן תפארת</li>
<li>הכהנים שצ אלמדכור בבבאטנה</li>
<li>גמלה אלתלתה ותמאנין דינאר</li>
<li>אלמכתתבה בבאטן הדא אלמסטור</li>
<li>ולם יבק קבלה מן דלך שי אלבתה</li>
<li>וכתב דלך פי אלעשר אלאכיר</li>
<li>מחדש אדר שנת אתקיד לשטרות</li>
<li>וכתב שמואל הלוי ביר סעדיה נע</li>
</ol>
                    
                </div>
            
        </section>
    </body>
</html>
