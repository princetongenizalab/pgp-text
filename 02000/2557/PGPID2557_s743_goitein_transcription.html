
<html>
    <head>
        <title>Transcription of Letter: Bodl. MS heb. d 66/85</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. d 66/85</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-85/1.json">
                    
                    
                    
                        <ol>
<li>ממלוך הדרת כקג מרינו ורבינו אור עינינו</li>
<li>ומחמד נפשינו נשיא אלהים בתוכנו יהי אלהיו</li>
<li>בעזרו ינהי אלי ולאלהא מא ענדה מן אלאסף עלי</li>
<li>מפארקתהא ובעדה מן מלאחצתהא ויסאל אללה</li>
<li>תע אלאנעאם עליה בקרבה מנהא ותמליה</li>
<li>בנטרהא וקד כאן עבדהא לילה הם באלספר</li>
<li>גא אליהא לתקביל ידיהא פלם תק חאצרה</li>
<li>אקרן אללה מגארי אמורהא באלסעאדה ואלתופיק</li>
<li>אבדא כמא אן קצרהא אבדא פי גמיע</li>
<li>תצרפהא שום שמים לא גיר ולמא אן וצל</li>
<li>אלי אלבלד וגד[[ת]] ולד אלחבר קד אזוג ארבעה</li>
<li>אנאס וכתב כתבאתהם ותולא תקדיסהם</li>
<li>והו עלי מא תעלמה מן אל עלם בדלך חתי אני סמעת</li>
<li>אנאס כתיר יאכדו עליה כיף כאן מקאמה ויהזו</li>
<li>בחדיתה כיף כאן אלקדוס וכיף גרי אלאמר ואלממלוך</li>
<li>אלאן יסל[ה] גלאלהא אן תכתב לעבדהא אן כאן</li>
<li>פעלה אן יפעלה מן דלך גאיז אולא וכדלך מא</li>
<li>יכון גמיע אלצלאה ליכון לעבדהא מא ירגע אליה</li>
<li>ויעתמר עליה פאנה אלדי יתולא אכתר אלצלאה</li>
<li>וממלוכהא ליס טייב אלנפס בדלך ולכן ליס אעלם</li>
<li>חגה אגייר עליה בהא רסם עלי אן רבמא כאן</li>
<li>פי הדא עלי אלגמאעה צעובה מא ולכן אלחק</li>
<li>אולא מתבע ממלוכהא יסאלהא אלא תוכר אנה</li>
<li>מא ענדהא פי דלך והי אלמנעמה אלמתפצלה</li>
<li>אלנאטקה במא ילהמהא אללה תע אליה ואשדהא</li>
<li>אלי צואב אלקול לעלמה גמיל קצדא ותחקיק</li>
<li>אעתמאדהא ממלוכהא יקבל ידיהא אלכראם</li>
<li>לא אכלאני אללה מן אחסאנהא אבדא</li>
</ol>
                    
                </div>
            
        </section>
    </body>
</html>
