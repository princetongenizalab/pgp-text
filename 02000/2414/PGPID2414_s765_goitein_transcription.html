
<html>
    <head>
        <title>Transcription of Letter: ENA 4020.49</title>
    </head>
    <body style="max-width: 860px; margin: auto">
        <h1>Transcription of Letter: ENA 4020.49</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/3a77bd06-6a28-415d-bd3f-b0d717441c29/manifest/canvas/d97cc1f5-d4c6-4cc0-a8db-f886350dbe1a">
                    
                    
                    
                        <ol>
<li>אתה ייי לא תכלא ר[חמיך ממני [. . . . . . . . .</li>
<li>אלממלוך אלאצגר שלמ[. . . . . . . . . . . . . . . .</li>
<li>אלדי אערף בה אלמולי אלסייד אלאגל אלתלמיד [. . . . . . . . . . . .</li>
<li>אלפהים אלמנעם אלמתפצל אלמחסן אלמ[. . . . . . . . . .</li>
<li>אלאך אלשקיק אלנגיב אבי אלברכאת אדאם [ אללה עזה</li>
<li>ואהלך צדה וחאסדה וגמע אלשמל בה עלי כי[ר . . .</li>
<li>וינהי כתרה אלשוק אליה ואלתאסף עלי אלפאית מן [. . . . .</li>
<li>ואלדאעי ללה אן יחסן אלעון עלי גמע שמלנא בפצלה תע</li>
<li>וסוא דלך אן אלשכוי ללה תעאלי ו{מא} עאקתי ען אלמכאתבה</li>
<li>אליה אלא מרצי ומא אנא פיה מן אלאמראץ אלשדידה וגמיע</li>
<li>מא אמלכה או אציבה ירוח פראריג ואדויה ואשרבה</li>
<li>ומד תזווגת מא חצלת לי ראחה ואכתר אלנסא אלדי הם</li>
<li>יבאשרו חאלי ויפתד(!)קדוני יקולו מא עמל לי אלא סחר ואלאן</li>
<li>קד הלכת ולו תאמלתני מא ערפתני ממא אנא פיה ובקית</li>
<li>רק אלכלאל כיאל פי תיאבי פתעמל הדה אלמצוה רבה</li>
<li>תתעצב תעצב אלרגאל אלכאיפין מן אללה תעאלי תערף</li>
<li>הדרת יקרת צפירת תפארת מעלת מרנו ורבנו אדוננו</li>
<li>גאוננו אשר זכותו מגן בעדנו מורנו פרשנו ור/כ/בנו</li>
<li>הודנו ותפארתנו נר ישראל הרב המובהק הפטיש החזק</li>
<li>אור העולם ישמ צו ותערפה אנני קד הלכת והו בפצלה</li>
<li>יפעל בהדה אלקצה וכדלך אלמולי אלדיין כגק הדרת יקרת צפירת</li>
<li>תפארת מרנו ורבנו אברהם הזקן הדיין המופלא</li>
<li>נזר הדיינים עטרת הרופאים תפארת המבינים</li>
</ol>
                    
                        <h3>right margin, diagonal, at 45’ to main text, upside down</h3>
                    
                        <p>ברבי שמחה תנצבה | יפעלו פי הדה אלקצה | חסב אראהם אלמוופקה |</p>
<p>אן ינדרו אלגמאעה | יום אלסבת ובעד | יערפו אלגמאעה |</p>
<p>אן אלחרם יחרם | טריקין פי | אלכניס | אלמעמ[ורי | בבא</p>
                    
                        <h3>top margin, diagonal, at 45’ to main text, upside down</h3>
                    
                        <p>ותערף יא מולאי | אלנגיב אן הדה | אלמצוה תכו | עלי ידיך</p>
                    
                </div>
            
                <div data-canvas="https://figgy.princeton.edu/concern/scanned_resources/3a77bd06-6a28-415d-bd3f-b0d717441c29/manifest/canvas/838987d5-3b74-4707-98eb-fea2822ae45c">
                    
                    
                    
                        <h3>verso</h3>
                    
                        <ol>
<li>בחרם כמא דכרת פי //כתאב// אלאך אלעזיז אלמכין אבו אלפרג שמ צו</li>
<li>ואן אתפק מיית פיחרם פי אלחארה בין המתים ובין</li>
<li>החיים מן פעל סחר לשלמה בר אליה מן רגל אלי</li>
<li>מרה אלי גוי אלי גויה אלי עבד אלי גאריה או מן אמרהם</li>
<li>בעמל הדא אלסחר ולם יבטלה או מן עמל לה</li>
<li>שי מן וקת תזווג ולא יבטלה בעד צרב אלשופר</li>
<li>פי אלכניס מרתין ולא יחרם הדא אלחרם אלא רגל</li>
<li>יכון פיה יראת אלוהים אמא אלדיין ופקה אללה</li>
<li>או אחד אלזקנים אלשרידים אלכאיפין מן אלאה אלוגוד</li>
<li>ויא מולאי אלנגיב הדה אעצם חואיגי ענדך</li>
<li>וענד אכוך ותעדרני פי כתאבי הדא לאני</li>
<li>כתבתה כמא יעלם אלכאלק יתב שמ ולא תגפל</li>
<li>ען הדה אלקצה ואלשדה אלדי אנא פיהא אללה עאלם</li>
<li>ומטלע וסת גזאל תקבל ידיך ומשתאקה אליך [וא]ל[י]</li>
<li>אלפרע אלנגיב יפרה וירבה ואלי אהל ביתך [תחפץ</li>
<li>בחיאתך ואלי גדהא אלמולי אלואלד א[בו אלחסן . . . .</li>
<li>אללה אליה ואלי ואלדהא אלמולי אלכ[ופא . . . . .</li>
<li>ופקה אללה פתפעלו פי חר[. . . . . . . . .</li>
<li>ואלתואב אלעצים ולי[. . . . . . . . . . . . .</li>
<li>פי הדא אלמעני אלצעב[. . . . . . . . . . . . .</li>
<li>למן הו לחמכם ודמכם.[. . . . . . . . . . . . .</li>
<li>סת גזאל אללה יג[. . . . . . . . . . . . . .</li>
</ol>
                    
                        <h3>right margin, diagonal, at 45’ to main text, upside down</h3>
                    
                        <p>בעאפיתי וידכרהא | כמא דכר אוליאה | יא מולאי אלנגיב | לא</p>
<p>תגפל ען הדה | אלקצה קראת | עליך אלסלאם | ועלי מולאי אלואל[ד</p>
<p>אלסלאם | ועלי מולאי | אלמכין | אלסלאם | ועלי אהל ביתך |</p>
<p>אלסלאם | מולאי ואכי | וואלדתי | וכאלתי | וולדהא | יסלמו |</p>
<p>עליכם | ושלום</p>
                    
                </div>
            
        </section>
    </body>
</html>
