
<html>
    <head>
        <title>Transcription of Legal document: Bodl. MS heb. a 3/8</title>
    </head>
    <body style="max-width: 860px; margin: auto">
        <h1>Transcription of Legal document: Bodl. MS heb. a 3/8</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/a/canvas/ms-heb-a-3-8/1.json">
                    
                    
                    
                        <ol>
<li>שהדותא דהות באנפנא אנן שהדי דחתמות ידנא לתחתא כן הוה חצר אלינא</li>
<li>אלשיך אבו סעד אלזגאג מר ור נתנאל הזקן בר מר ור יוסף הזקן נע ומר ור</li>
<li>מנשה לוי הנקרא אבו סהל בר מר ור עלי הלוי המכונה אבו אלחסן דידיע</li>
<li>בן אלמטר נע ואקתרץ בין ידינא אבו סהל מן //דנן// אלשיך אבו סעד דנן עשרה דנאניר</li>
<li>דהבא עינא מתאקילא ואזנה מצריה גיאדא צחאחא וקבצהא ותסלמהא בחצרתנא</li>
<li>עלי אלכמאל ואלתמאם וצארת לה פי גהתה חוב גמור ומלוה זקופה מן חיותיה</li>
<li>עליו ועל כל יורשיו אחריו באוכד מעאני אלאחריות ואתקנהא וכתיקון חכמים זל</li>
<li>ודפע לה עלי דלך רהן כתב דארה דכר אנה מאלכהא מנהם כתב אצל ומנהם</li>
<li>כתאב אלשרי אלמכתתב באסמה ועדד גמיעהם ארבעה כתב תסלמהם</li>
<li>אלשיך אבו סעד דנן איצא בחצרתנא עלי אלעשרה דנאניר אלדי אקרצהא לה</li>
<li>ואסתקרת אלמהלה ען אסתיפא דלך מדה יאתי שרחהא פי מא בעד ואלתזם</li>
<li>אבו סהל דנן עלי נפסה פי דלך שרט חסב מא יאתי דכרה ואבראה מן כל ימין</li>
<li>תבת עליה פי הדה אלעשרה דנאניר אלדין אלמדכורה תם אשתרכא גמיעא</li>
<li>פי מבלג קימתה עשרון דינארא דהבא עינא מתאקילה ואזנה מצריה</li>
<li>גיאדא צחאחא ראסמאל ללשיך אבו סעד דנן דון אבו סהל דנן ואנעקדת</li>
<li>שרכתהמא עלי דלך מדה סתה שהור ונצף אולהא יום אלאתנין אלכאמס</li>
<li>עשר מן שהרנא הדא אלדי הו חדש כסליו מן שנת אלפא וארבע מאה וארבעין</li>
<li>ושיתה שנין למנין שטרות ואלמסתקר בינהא אן ישתרא בהדה אלעשרין</li>
<li>דני אלראסמאל(!) אלמדכורה זגאג ואן יכונא גמיעא יעמלה פי צנעה</li>
<li>אלזגאג טול מדה שרכתהמא יכון אלשיך אבו סעד דנן יעמל מן דלך</li>
<li>נובתין פי כל אסבוע לא ילזמה עמל גירהא ואבו סהל דנן יעמל בקיה</li>
<li>אלאסבוע וילאזמא אלעמל כדלך ויגדהדא(!) ויחרצא ויסתרזקא אלכאלק סבחאנה</li>
<li>ויביעא מא יעמלאה וישתריא מא יצנעאה פי הדה אלצנעה ולא יפתרקא</li>
<li>אלי אנקצאיהא ומא סהלה אלכאלק פי דלך מן פאידה בעד אקאמה ראס אלמאל</li>
<li>אלדי ללשיך אבו סעד דנן ואכראג גמיע אלמון אללאזמה לדלך מן חריק ומן</li>
<li>אגרה מנאול וגירה ממא הו מעהוד לכל מן יעאני הדה אלצנעה כאנת</li>
<li>בינהמא נצפין באלסויה ואלמסתקר בינהמא פי דלך אן מא אכדה אחדהמא</li>
<li>ען נפקה פי כל יום אכד שריכה מתלה לא זאיד ענה וענד אנקצא מדה</li>
<li>שרכתהמא יקתסמא אלפאצל מן אלפאידה יקתסמוה באלסויה תם אלתזמא</li>
<li>איצא עלי אנפסהמא אן כל מנהמא יסלך פי גמיע מא יתקלב פיה מן מאל</li>
<li>הדה אלשרכה פעל אלחק וקול אלצדק ואדא אלאמאנה וסלוך אלטריקה אלחמידה</li>
<li>אלדי תכלצה בין ידי אללה סבחאנה ואן לא יכפי אחדהמא צאחבה ממא יתחצל</li>
<li>פי דלך שיא תם אלתזם אבו סהל דנן עלי נפסה מעכשו אן ענד אנקצא אלסתה</li>
<li>שהור ונצף מדה הדה אלשרכה אלמנעקדה אלאן בינהמא יעמלא חסאבהמא</li>
<li>פמא צח לה מן מא יבעתה אללה לה מן פאידה פי דלך לא יכון //לה// אן יאכד מנהא</li>
<li>שי אלי אן יופי מן גמלה נציבה ללשיך אבו סעד דנן גמיע אלעשרה דנאניר</li>
<li>אלדין אלדי לה פי גהתה אלמדכורה לעילא עלי אלכמאל ואלתמאם ומא פצל מן</li>
<li>נציבה בעד דלך קבצה לנפסה ואן אתפק אן לא יטהר לה פאידה תפי בדלך</li>
<li>כאן עליה אלקיאם באלעשרה דנאניר מן כאלץ מאלה ענד אנקצא סנה מן הדא אל</li>
<li>תאריך מן //גיר// אחתגאג בחגה ואן דאפע ען דלך כאן לאבו סעד דנן מעכשו מטלק</li>
<li>ביע אלדאר אלמדכורה אלדי כתבהא רהן תחת ידה במא אטעם אללה ורזק פי</li>
<li>דלך אלוקת ואסתיפא אלעשרה דנאניר מן תמנהא וכאן לבית דין אלשד מנה פי דלך</li>
<li>ולא ילזמה אן יצבר עליה בדלך אכתר מן הדא אלאגל אלמדכור ורצי אבו סעד דנן</li>
<li>באלצבר באלעשרה דנאניר אלמדכורה עלי אלקציה אלמדכורה ואעתרף אבו סהל</li>
<li>דנן באחצאר אבו סעד דנן גמיע אלעשרין דינ אלראס אלמאל(!) אלמדכור אלמכתתב</li>
<li>בה להדה אלשרכה ואן קד חצל בהא משתרא תחת ידה ואשהדנא כל מנהמא עלי</li>
<li>נפסה לצאחבה במא הו מנסוב אליה מן גמיע דלך פי מא יכץ אלדין ואל</li>
<li>שרכה וכל מא יקע בה אלשרט פיה ואלתזאמה עלי נפסה בה מעכשו מן</li>
<li>גיר שום אונס כלל ואקנינא מן כל מנהמא לצאחבה עלי דלך מן גיר קהר ולא גבר</li>
<li>ולא אכראה ולא סהו ולא גלט ולא עלה בהמא מן מרץ ולא גיר דלך מן גמיע מפסדאת אל</li>
<li>שהאדה בקנין גמור חמור בכלי הכשר לקנות בו מעכשו בביטול כל מודעין ותנאין</li>
<li>ושהדותא דא כתבנא וחתמנא ויהבנא ללשיך אבו סעד דנן דליהוי בידיה</li>
<li>לזכו ולראיה וכאן דלך פי אלעשר אלאוסט מן חדש כסליו אלמורך לעילא בפסטאט</li>
<li>מצרים דעל נילוס נהרא מותבה רשותיה דאדוננו מצליח הכהן ראש ישיבת</li>
<li>גאון יעקב יהי שמו לעולם כירח יכון עולם ותאכרת כתאמתנא אלי אלעשר</li>
<li>אלאול מן אייר //מן אלסנה בעינהא// ושריר ובריר וקיים תלי ביני שיטי דנן: לה: גיר: וקיימין ודין קיומיהון:</li>
<li>וכתיב על גיהט אול מן אייר: ותלי ביני שיטי מן אלסנה בעינהא: וקיימין כולהון</li>
</ol>
<p>ח ש ת י</p>
<ol>
<li>נמי ודין קיומיהון: נתן הכהן ביר שלמה הכהן נע</li>
</ol>
<p>א א מ</p>
<ol>
<li>נתן הלוי במ אברהם הלוי נע</li>
</ol>
                    
                </div>
            
        </section>
    </body>
</html>
