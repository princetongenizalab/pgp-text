
<html>
    <head>
        <title>Transcription of Letter: UPenn E 16516</title>
    </head>
    <body style="max-width: 860px; margin: auto">
        <h1>Transcription of Letter: UPenn E 16516</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/2296/iiif/canvas/1/">
                    
                    
                    
                        <ol>
<li>קד עלם בוחן ליבות וכליות אן לם יכ אמר סרי אן אקים בדמשק אלא אלמדה אליסירה באזא מא יחצל לי</li>
<li>מן אלקהל נטרינון רחמ מא יסהלה תע ואעוד פכאן אלקהל משגולין באלשבויים אלכתיר פתאכר אמרי מדה</li>
<li>ארבעה אשהר אלי אן חצל לי מן אעיאנהם דבר ממועט וכנת קד אקתרצת בדמשק שוי וארסלתה ללאטפאל</li>
<li>וואצלתהם אול באול אלי אן וצל אלכבר במא צור פיה מן קרץ אלסער וכתרה אלצורך אלדי אצחאבנא פיה</li>
<li>וואפק דאלך אלמחלוקת מע שגל קלב הדרת אדונינו ירום הודו אלי אן נפד גמיע מא תחצל ותקדירה יב</li>
<li>דינאר ובקית גאלס האלך לא יקים בי אלא אחאד//מן\\ אצחאבנא בשוי ירפד/ו\ני בה פוצלני אן ולדי מרגא כרג</li>
<li>]אלי[ צידא ואן ואלדתה אסתרדתה ברסול קאצד מאשי מן צידא אלי צור יום אלגמעה פי אלברד ואלשתא</li>
<li>פגלטת וגרי מני זהק וקסמת בשבועה אנני לא דכלת לעולם צור או תדב[רה] הי פי אכראגה אליי אלי דמשק</li>
<li>ומתי לא תפעל הדא אלאמר טלקתהא וטאל מכתי בדמשק יא שהרא וחיד לא לי גיר רחמה אללה ומן ירופני</li>
<li>באליסיר אלדי לא יכפני וחדי או אכתב /ב\אליסיר אלחקיר פלאזמת אלציאם אלמדוום ואלתבוית ואדכה מן פמי</li>
<li>ללאטפאל אלי אן לם יבק לא מן יסתכתב ולא גיר דלך וליס לי קדרה אלי אלעודה מן אגל אלשבועה ולאן מא</li>
<li>אקדר עלי כרא דאבה לא בל אלי סואהא עלי סתה מן אלעאילה ולא בקי מא יבאע ולא דכירה אעוד אליהא</li>
<li>אד הדרתו הקדושה עאלמה בביעי מא כאן לאהל אלבית מן מצאג וסואה ותיאבי ומצאחפי ודפאתרי</li>
<li>ואתאת גמיע אלבית אלי אן אנתהי חאלי אלי אלדי בקי מן מציחפאת ארהנתהא ענד פהד אלוכיל ופהד בן פהיד</li>
<li>ועלי מן אלדיון בגיר רהינה לא תנוצף פבאי שי אעוד אלי אטפאל ובית פארג רק מכל והדא אלטפל סאיב וחיד</li>
<li>גיעאן עריאן ליס לה ראוף ולא מן ידבר בל כאנת חצרתה אלאגלה ⟦פכאן⟧ פחדת סכטהא עליה ואבעדתה ואכשא</li>
<li>מן תלאפה ואנפסאדה פאן ראת יהי אל בעזרה אלתלטף באסעאפי בה ואכראגה אליי לתברי קסאמתי ויכון צחבתי</li>
<li>אלי דיאר מצר //לנכון\\ צחבה ר צמח אלי עסקלאן לעל בסעאדהא יחצל מא יקסמה אללה נע ואעוד אליהא אכר</li>
<li>אלציפה אכון תחת ידהא ופי כדמתהא ואדא דאמת עלי סכטהא ולא יצל אליה מצית אלי אבעד אלאמכנה</li>
<li>פהלכו אלאטפאל וקד אעאדהא אללה מן אן תפעל צד שאכלתהא ועואידהא אלגמילה</li>
<li>תנעם חצרה מולאי אלשיך אלאגל יהי אל בעזרה</li>
<li>ומכף אויב ואורב יסתירה ועליהם יגבירה וינצרה</li>
<li>באלתלטף לחצרתה ואלסואל אלאכיד לעל בסעאדתהא</li>
<li>יכרג פתכון הי תבת אללה מגדהא קד אחיתני וסתה</li>
<li>מן אלעאילה ומא אולאהא בדלך לא אעדמני אללה</li>
<li>בקאהא ותבת מגדהא וגעלהא אבדא מסאולה ולא</li>
<li>סאילה וקד געלת קצדי אלי אללה ואליהא ותכלאני</li>
<li>ושכרה כפול מן השמים</li>
</ol>
                    
                </div>
            
        </section>
    </body>
</html>
