
<html>
    <head>
        <title>Transcription of Letter: T-S 8J18.14</title>
    </head>
    <body style="max-width: 860px; margin: auto">
        <h1>Transcription of Letter: T-S 8J18.14</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00008-J-00018-00014/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">כתאבי יאמולאי אטאל אללה בקאך ואדאם עזך וסלאמתך וסעאדתך ואתם אלנעמה עליך</span></li>
<li><span lang="he">ברחמתה ליומין בקין מן אלול אכתמה אללה עליך באברך כאתמה וצל כתאבך אלגליל</span></li>
<li><span lang="he">עלי וענדי ווקפת עליה וסררת במא דל עליה מן עלם סלאמתך אדאמהא אללה לך וכאנת</span></li>
<li><span lang="he">כתבי קד תקדמת למולאי דרגהא כתב אן עדה מן בן אלמגאני ומן אבי אסחק אלחטב</span></li>
<li><span lang="he">ארגו וצולהא אליה ואוקופה עליהא ואכד כתבי עלי יד אבו יעקוב בן אלשאמה</span></li>
<li><span lang="he">כתאבין ואחד מן בן אלמגאני ואכר מן אלחטב ואלדי תפצל אללה בה פי יומי הדא</span></li>
<li><span lang="he">וצול בן אלבסמלי ופיה יעקוב בן אסמעיל אבן אכת בן אבו עקבה ומעה סרה למולאי</span></li>
<li><span lang="he">וכתאב והו דרג כתאבי הדא וכדא מע אסמעיל בן כלוף אלאטראבלסי סרירה לטיפה</span></li>
<li><span lang="he">לטיפה(!) ברסם אבי אסחק אפרים ואלסרתין אלדי כנא קבצ'נאהא מן אבן אלבובו אנא ומחמד</span></li>
<li><span lang="he">&nbsp;אנפר אלואחדה מע סעאדה ואלאכרה מע אבו יעקוב בן אלשאמה ולמולאי סרתין</span></li>
<li><span lang="he">&nbsp;מע יעקוב בן בנאיה ואחדה מן אלחטב ואלאוכרה מן אלגזאל וסאלתה יסלמהא אלי מחמד</span></li>
<li><span lang="he">&nbsp;פלם יפעל וכדא אלדי מע בן אכת בן אבי עקבה דכר אנה לא יסלמהא לאחד אלא בכתאב</span></li>
<li><span lang="he">&nbsp;מולאי אלשיך פינפד כתאבה אליה במא ירסמה ומא זאל גמיל מולאי עלי קדים</span></li>
<li><span lang="he">&nbsp;גיר חדית אללה יחייה ויחיי ולדה וידרכה סנין כתיר ויתקבל מני פיה צאלח אלדעא ואנא</span></li>
<li><span lang="he">&nbsp;אסאל מולאי יגמלני פי הדא אלצום אללה ידרכה סנין כתירה ברדא כליע פאנה כאן לי שי</span></li>
<li><span lang="he">ואחתגת אליה ורת עלי פהי באלאסכנדריה קלילה וכאצה מגרי אֵל ישמעאל פהו בלד קליל אלגלב&nbsp;</span></li>
<li><span lang="he">&nbsp;אליה &nbsp; וכתאב &nbsp; מולאי &nbsp; בחואיגה &nbsp; וכברה &nbsp; וסלאמתה &nbsp; ואסתודעתך &nbsp; אללה &nbsp; והו &nbsp; כיר אלמסתודעין</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00018-00014/canvas/2">
                    
                    
                    
                        <h3>Verso</h3>
                    
                        <ol>
<li><span lang="he">למולאי אבי אלפרג יוסף בן יעקוב&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; מן שאכר תפצלה יוסף בן ישועא</span></li>
<li><span lang="he">בן עוכל אללה יחייה</span></li>
</ol>
                    
                </div>
            
        </section>
    </body>
</html>
