
<html>
    <head>
        <title>Transcription of Letter: T-S 8J18.14</title>
    </head>
    <body style="max-width: 860px; margin: auto">
        <h1>Transcription of Letter: T-S 8J18.14</h1>

        <p>S. D. Goitein, <a href="https://www.jstor.org/stable/23592923">"Jewish Trade in the Mediterranean at the Beginning of the Eleventh Century (II)‎"</a> (in Hebrew), <em>Tarbiz‎</em> 37, no. 1 (Jerusalem: Mandel Institute for Jewish Studies, 1967), 48-77.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00008-J-00018-00014/canvas/1">
                    
                    
                    
                        <ol>
<li>כתאבי יאמולאי אטאל אללה בקאך ואדאם עזך וסלאמתך וסעאדתך ואתם אלנעמה עליך</li>
<li>ברחמתה ליומין בקין מן אלול אכתמה אללה עליך באברך כאתמה וצל כתאבך אלגליל</li>
<li>עלי וענדי ווקפת עליה וסררת במא דל עליה מן עלם סלאמתך אדאם אללה דלך וכאנת</li>
<li>כתבי קד תקדמת למולאי דרגהא כתב אן עדה מן בן אלמגאני ומן אבי אסחק אלחטב</li>
<li>ארגו וצולהא אליה וקופה עליהא ואכד כתני עלי יד אבו יעקוב בן אלשאמה</li>
<li>כתאבין ואחד מן בן אלמגאני ואכר מן אלחטב ואלדי תפצל אללה בה פי יומי הדא</li>
<li>וצול בן אלבסלמי ופיה יעקוב בן אסמעיל אבן אכת בן אבי עקבה ומעה סרה למולאי</li>
<li>וכתאב והו דרג)!( כתאבי הדא וכדא מע אסמעיל בן כלוף אלאטראבלסי סרה לטיפה</li>
<li>לטיפה ברסם אבי אסחק אפרים ואלסרתין אלדי כנא קבצנאהא מן אבן אלבובו אנא ומחמד</li>
<li>אנפד אלואחדה מע סעאדה ואלאכרה מע אבו יעקוב בן אלשאמה ולמולאי סרתין</li>
<li>מע יעקוב בן בנאיה ואחדה מן אלחטב ואלאוכרה מן אלגזאל וסאלתה יסלמהא אלי מחמד</li>
<li>פלם יפעל וכדא אלדי מע בן אכת בן אבי עקבה דכר אנה לא יסלמהא לאחד אלא בכתאב</li>
<li>מולאי אלשיך פינפד כתאבה אליה במא ירסמה ומא זאל גמיל מולאי עלי קדים</li>
<li>גיר חדית אללה יחייה ויחיי ולדה וידרכה סנין כתיר ויתקבל מני פיה צאלח אלדעא ואנא</li>
<li>אסאל מולאי יגמלני פי הדא אלצום אללה ידרכה סנין כתירה ברדא כליע פאנה כאן לי שי</li>
<li>ואחתגת אליה ורת עלי פהי באלאסכנדריה קלילה וכאצה מגרי אד ישמעאל פהו בלד קליל אלגלב</li>
<li>אליה וכתאב מולאי בחואיגה וכברה וסלאמתה ואסתודעתך אללה והו כיר אלמסתודעין</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00008-J-00018-00014/canvas/2">
                    
                    
                    
                        <h3>the address on page b:</h3>
                    
                        <p>למולאי אבי אלפרג יוסף בן יעקוב מן שאכר תפצלה יוסף בן ישועה</p>
<p>בן עוכל אללה יחייה</p>
                    
                </div>
            
        </section>
    </body>
</html>
