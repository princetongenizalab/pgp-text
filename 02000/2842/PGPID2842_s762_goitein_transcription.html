
<html>
    <head>
        <title>Transcription of Letter: T-S 10J14.12</title>
    </head>
    <body style="max-width: 860px; margin: auto">
        <h1>Transcription of Letter: T-S 10J14.12</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00014-00012/canvas/1">
                    
                    
                    
                        <ol>
<li>שאכר תפצלהא</li>
<li>מנצור אבן סאלם</li>
<li>קד עלם אללה תעאלה(!) שדד(!) שוקי לחצרה מולאי</li>
<li>אלשיך אלאגל אלמונעם אלמותפצל שצ וגיר</li>
<li>דאלך יא מולאי ממלוכה יעלם אלמולא אן</li>
<li>ולדי סאפר וקאם פי אלעסכר מודה וטלע</li>
<li>פי האדה אלהגא ולם נעלם לה כבר וכונת</li>
<li>מותרגי מוגיה פסמעת אנה יודכר ספר</li>
<li>קוץ ואלמולא יעלם צועובת ספ[ . . . ]א פי</li>
<li>איאם אלכיר פלא סימא פי הדה אלאיאם</li>
<li>אלצעבה פלו קולת ללמולא מא נחן פיה</li>
<li>מן אלאלם מא וסעה כתאב פנשתהי מן</li>
<li>אנעאמך והמתך אלעאליה אן תרוצה</li>
<li>ותועצה ותרדה מן האדא אלראי אלמקארב</li>
<li>ותכליה יגי לאן כאן ספרה גמיעה בגיר אמרי</li>
<li>פבאללה עליך ובחק אלשריעה לעל יכון פרגנא</li>
<li>עלי ידיך ואנא נעלם אן חצרתך מא תחתאג</li>
<li>וציה ואסכנדריה האדיה מא גרא פיהא שר</li>
<li>אללה יורד אלעאקבא(!) לכיר ולקמח אלעאל</li>
<li>בדינאר ונצף ותמן אלארדב וולדך פי עאפיה</li>
<li>אללה יעוצך פיה ולעל [[תקדר]] אן כאן תקדר</li>
<li>תשתרי לה בלשוי אלדי מעה חויגה</li>
<li>ותסירהא לה מע אחד מן מעארפיך(!) אן</li>
<li>כאן בקא מעה שי ולא ילחק אלמולא</li>
<li>פי גמיע דאלך גפלא(!) אללה לא יכליני</li>
<li>מן תפצלהא ולא יקבל מנה חוגה לאלא</li>
<li>יבהתך בחגג אן באללה פאן כולקה צעב</li>
<li>כתיר מא נערף נצפה אלחצרה מכצוצה</li>
<li>בלסלם וגמיע מן תחוט ענאיתה אלסלם</li>
<li>ולכיר יכון אן שא אללה ואן כאן קד גהל</li>
<li>וסאפר פתרסל וראה רסול במא ראה אלמולא</li>
<li>ואנא נרסל ללמולא אלדי יעלמו בוה (?)</li>
<li>וקד ארסלת לשיך אבו אלפרג אבן אלריס</li>
<li>כתאב פי האדא אלמענא פיכון ראי</li>
<li>אלמואלי אלאגלא מושתרך פי</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00014-00012/canvas/2">
                    
                    
                    
                        <h3>Verso.</h3>
                    
                        <ol>
<li>אלמוסאעדא(!) חסב אלאדלאל עלי</li>
<li>אלחצרה ולעל אלגואב סורעה לאנני</li>
<li>סיירת גומלת כותב ולם נסמע לשי</li>
<li>מנהום גואב ושלום</li>
</ol>
                    
                        <h3>Bottom margin, straight lines written upside down. Address.</h3>
                    
                        <ol>
<li>]אלשיך הל[</li>
<li>אלאסכנדראני</li>
</ol>
                    
                </div>
            
        </section>
    </body>
</html>
