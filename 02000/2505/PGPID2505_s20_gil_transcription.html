
<html>
    <head>
        <title>Transcription of Letter: Bodl. MS heb. a 2/17</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. a 2/17</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/a/canvas/ms-heb-a-2-17/1.json">
                    
                    
                    
                        <h3>Recto</h3>
                    
                        <ol>
<li><span lang="he">כתאבי יאכ'י אלעזיז עלי אטאל אללה בקאך ואדאם לך אלסלאמה ואלכראמה מן אלמהדיה לי'</span></li>
<li><span lang="he">איאם בקין מן אלול ען חאל סלאמה ועאפיה ללה אלחמד עלי דאלך לם נרי לך יאכי טול הזה</span></li>
<li><span lang="he">אלשתוה כתאב פוצל אלינא עטב אלגרום וכנת מעלק אלקלב וכאנו קום יעקלו עלינא</span></li>
<li><span lang="he">פתוכלת עלי אללה פלמא כאן פי הדה אלגמעה וצל פיג מן אלאסכנדריה ומעה</span></li>
<li><span lang="he">כתאבך בתאריך נ'צ' סיואן תדכר חאלך וסלאמתך אדאמהא אללה לך ודכרת אמר אלמלך</span></li>
<li><span lang="he">ללקום אלאכ'יאר געלה אללה עליך אימן אלאוקאת ולא אשך אן ואלדיך מאתו ראצ'יין ענך</span></li>
<li><span lang="he">אלדי ופקך אללה אלי הדא אלמוצ'ע ואלדי ראיתה הו אלראי לאן אלמג'רב כלה פי הדא אלוקח</span></li>
<li><span lang="he">מא יסוא שי ארגו אללה יגעלה עליך אסעד אלאוקאת ואברכה וקד פרחת לך ופרח</span></li>
<li><span lang="he">לך כל מן ערפך ודכרת מא צ'אע מן אלנחאס אללה יכלף עלינא ועליך תם דכרת</span></li>
<li><span lang="he">&nbsp;מא חצל פי אלכחל וכאן מבארך ודכרת מא אשתריתה מן אללך ואלעוד ואנך</span></li>
<li><span lang="he">&nbsp;אוסקתה פי מעצ'אד ועביד ובעד דלך פרגו אלעדל אלדי פי מעצ'אד ולא נשך אן אל</span></li>
<li><span lang="he">&nbsp;אכר יפרג וארגו אן אלנאס יסאפרו עלי טריק ברקה פתשדה אחמאל לטאף ותוגה</span></li>
<li><span lang="he">&nbsp;בה עלי אלטריק לברקה לעל ינגרד לנא מן תמנה שי ונקימו בה פי הדה אלשתוה רחל</span></li>
<li><span lang="he">&nbsp;ואמא אן בקי יאכי פי אלאסכנדריה ותדכל סנה עלי סנה פמא יחצל לנא שי ואלעוד</span></li>
<li><span lang="he">&nbsp;ענדנא קליל מטלוב משתהא ואנא גקול אנך מא תפרט ואנך תגתהר ותבדל אל</span></li>
<li><span lang="he">&nbsp;מגהוד ותוגהה עלי טריק ברקה אללה ילחמך וילהמנא ללכ'יר וכל יש' ואמא אלעדלין</span></li>
<li><span lang="he">&nbsp;אלבוצירי אלמעטובה פי גרבה טלבנא פיהא דרה' ואחד מא וגדנאה ועמלנא וצלחנאה</span></li>
<li><span lang="he">&nbsp;חצל פיה ז' קנאטיר וגהתה אלי בונה ואלי אלאן יאכ'י ואללה מא וצל אלי מן תמנהא חבה</span></li>
<li><span lang="he">&nbsp;ואבו אלפצ'ל כן דאוד יערפך בדלך ואמא אלג' אעדאל עטב אלניל הו כתאן דני יסוא</span></li>
<li><span lang="he">&nbsp;סתין דר'ה' אלקנט' וכל מא יצל כבר דני יתזיד אלכתאן כ'סה חאלה &nbsp; &nbsp; ובאללה יאכ'י לקר</span></li>
<li><span lang="he">&nbsp;טלבת נחתל לך עלי נ' די'נ' נשתרי לך בהא אלזק ונוגההא אליך מא וצלת ידי אליהא</span></li>
<li><span lang="he">&nbsp;לאני חצלת מטלוב מן כל וגה וחצל עלי מן בעד מות אלשיך וחמה אללה ואקלאעך</span></li>
<li><span lang="he">&nbsp;שי מא עלמת בה ולא אכלתה ולא שרבתה ולא מחקתה וטאש עקלי וטלבת</span></li>
<li><span lang="he">&nbsp;נתכרג מן אלדניא ורפעת אלאמר אלי מולאי אלנגיד אחיאה אללה פוגדת אלאמר</span></li>
<li><span lang="he">&nbsp;ענדה משרוח פקוא קלבי תם וצל כתאב אלשיך אבו אלטייב אלי אבי אלפצל בן פרח</span></li>
<li><span lang="he">&nbsp;באלוכאלה עלי ואלמטאלבה וכאן אבו אלפצ'ל פי אלמהדיה פוקע אלכתאב ביד ברכאת</span></li>
<li><span lang="he">&nbsp;צהרה פאוויאה אלי אלנאס פקאמת קלובהם וטמעו פינא וכל מן כאן אלי אלשיך</span></li>
<li><span lang="he">&nbsp;ענדה שי דרכה אלטמע פינא ואכד אלוכאלה ואוקף עליהא סידי אלדי'י'ן' נט' רחמ'</span></li>
<li><span lang="he">&nbsp;וקומהא ובעד הדא רגעו עליה אלנאס ומא קצר ואוקף אלאמר וקד כאן</span></li>
<li><span lang="he">&nbsp;מולאי אלנגיד עלי אנה יכאתב אלשיך אבו אלפרג פלם יתפק לה פי הדה אל</span></li>
<li><span lang="he">&nbsp;סנה מכאתבה אלי מצר אלבתה פאוצא אסחק בן חביב יבלגה אלוציה וכאן</span></li>
<li><span lang="he">&nbsp;אסחק עלי אנה לא יטלע אלי מצר פקאל לה ליס בדלך מא תטלע פי הדה</span></li>
<li><span lang="he">&nbsp;אלחאגה קאצד תם אוצאה אלי אלשיך אבו נצר ואלי אלשיך אבו סעד במתל דלך</span></li>
<li><span lang="he">&nbsp;תם וצא שמריא בן אלמחארה בדלך תגתמע יאכ'י מעהם ותנט'ר מא יגרי מן</span></li>
<li><span lang="he">&nbsp;אלכלאם תכתב אלי בה מע כל פיג יצל אלינא ותחלף אנת להם איצא עני אן</span></li>
<li><span lang="he">&nbsp;גמיע מא יטלבוה מא אכלת ולא שרבת ולא עלמי ועלמהם פיה אלא</span></li>
<li><span lang="he">&nbsp;ואחד והדה מעאמלה להא אליום אלסנה תחתמל הדא במא הו אכתר מנה</span></li>
<li><span lang="he">&nbsp;ובאללה יאכ'י מא שהותי אלא אלתברי ואלכלאץ ואן אראדוני לא בד נכרם וננפד</span></li>
<li><span lang="he">&nbsp;כמא קצ'י עלי לאן שהותי אלכלאץ ולם גריד נצ'ע ידי עלי הדא אלרחל אלדי</span></li>
<li><span lang="he">&nbsp;וצל מן אלשאם חתי רגע עלי אלנגיד סלמה אללה ואבו סחק וקאלו לי לא תכרג'</span></li>
<li><span lang="he">&nbsp;אנת באלאסאיה לאן אלקום יעלמו אלאשיא וידכרוהא וליס הדא שי אול מ[א]</span></li>
<li><span lang="he">&nbsp;גרי עליהם ארגו אללה לא יחוגנא לשי מן דלך וקד וצל כתאב בן סגמאר פיך</span></li>
<li><span lang="he">&nbsp;קאצד באנך תשתם סידי אלנגי'ד' סלמה אללה פשק עלי דלך לם נחקקה</span></li>
<li><span lang="he">&nbsp;עליך לאנך מא תרצ'א בהדא תאכד ערץ' רגל סיד פאצ'ל ג'איב ענך</span></li>
<li><span lang="he">&nbsp;ויגב עלינא אברארה ואבראר כל מן יכדמה פכיף יכון צ'ד דלך תם דכרת</span></li>
<li><span lang="he">&nbsp;אמר אלשירגי פי אלק' די'נ' וגאני כתאבה וכתאב בן בדיר וקטע קלבי וטיר</span></li>
<li><span lang="he">&nbsp;אלנום ען עיני פאן כנת פי שי נולפה ונוגהה אליה גא מא אשגל ובאללה יאכ'י לו</span></li>
<li><span lang="he">&nbsp;כאן פי ידי שי לי או אלי אלנאס לאוגהן(!) אליה מנה ולאכן ואללה מא פי ידי</span></li>
<li><span lang="he">&nbsp;שי לאן וקע עלי שין כל מא וצל לי פי הדה אלסנה לא בקי ענדי מנה חבה</span></li>
<li><span lang="he">&nbsp;ולא רגע אליהם אלא עלי אלכמאל ואלתמאם וקד דכרת לי אנך אכדת ק' דינארא</span></li>
<li><span lang="he">&nbsp;אכרגתהא פי מא אחזמתה פתדפע אנת עני ק' די'נ' תכון מואזנה תזיל</span></li>
<li><span lang="he">&nbsp;אלעלה עני לאן קד כשפת אליך אלחאל ואנת תפהם אלאשארה ואנא</span></li>
<li><span lang="he">&nbsp;נוגה אליה פי הדה אלמראכב אלמתאכרה בעץ' שי לעל אללה יסאהל פי אל</span></li>
<li><span lang="he">&nbsp;כלאץ וקד כנת טול הדה אלציפה פי אלקירואן חתי אנפדת אלרחל</span></li>
<li><span lang="he">&nbsp;אלדי לסידי אבי אלפרג ומא כאן אחד יטמע ענדנא פי הדה אלסנה פי אל</span></li>
<li><span lang="he">&nbsp;ספר ואמא הדה מראכב אנדלסיה אשתראוהא אלנאס ואוסקוהא</span></li>
<li><span lang="he">&nbsp;וקלובנא וקלוב אלנאס מתשופה אלי ברקה ארגו אללה יפרג ענא</span></li>
<li><span lang="he">&nbsp;וענהם ואסעה יאכ'י אללה אללה אחפט אלצחבה ואלתרביה</span></li>
<li><span lang="he">&nbsp;ואלכבז ואלחלו אלדי אכלנאה לאן להדא אלוקת</span></li>
</ol>
                    
                        <h3>Recto, right margin</h3>
                    
                        <ol>
<li><span lang="he">ארדתך ותנוב</span></li>
<li><span lang="he">עני פי כל מוצ'ע</span></li>
<li><span lang="he">ותגאובני עלי כתאבי</span></li>
<li><span lang="he">הדא חרף חרף ותלטף</span></li>
<li><span lang="he">אלמסלה מע בן עלאן בנפסך</span></li>
<li><span lang="he">ובאצדקאך ולא יתחאמל</span></li>
<li><span lang="he">עלי וארגו אן מולאי אלנגיד</span></li>
<li><span lang="he">כפא אלמונה ותבלג סידי</span></li>
<li><span lang="he">אבו ג'אלב צהרך אפצ'ל אל</span></li>
<li><span lang="he">&nbsp;סלם לאני נעלמה ונעלם</span></li>
<li><span lang="he">&nbsp;עמומתה ודיאנתהם אללה</span></li>
<li><span lang="he">&nbsp;יסעד בעצ'כם בבעץ'</span></li>
<li><span lang="he">&nbsp;פקד חצלת פי מוצ'ע</span></li>
<li><span lang="he">&nbsp;חסן קראת עלי כאצתך</span></li>
<li><span lang="he">&nbsp;אתם אלסלם וגמיע מן</span></li>
<li><span lang="he">&nbsp;תחוטה ענאיתך אלסלם</span></li>
<li><span lang="he">&nbsp;וגמיע מן סאל ענא אלסלם</span></li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/a/canvas/ms-heb-a-2-17/2.json">
                    
                    
                    
                        <h3>Verso</h3>
                    
                        <ol>
<li><span lang="he">[ל]אכ'י וסידי אבי אלכיר אטאל אללה בקאה עז[יזא]&nbsp; &nbsp; &nbsp; &nbsp; מן יחיי בן מוסי נג מגאני</span><span lang="he">&nbsp; אל[</span></li>
<li><span lang="he">זכריא בן תמאם נ'נ'&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;אללה וליה</span></li>
</ol>
                    
                </div>
            
        </section>
    </body>
</html>
