
<html>
    <head>
        <title>Transcription of Letter: Bodl. MS heb. a 2/17</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. a 2/17</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/a/canvas/ms-heb-a-2-17/1.json">
                    
                    
                    
                        <ol>
<li>כתאבי יאכי אלעזיז עלי אטאל אללה בקאך ואדאם לך אלסלאמה ואלכראמה מן אלמהדיה ל</li>
<li>איאם בקין מן אלול ען חאל סלאמה ועאפיה ללה אלחמד עלי דלך לם נרי לך יאכי טול הדה</li>
<li>אלשתוה כתאב פוצל אלינא עטב אלגרום וכנת מעלק אלקלב וכאנו קום יעקלו עלינא</li>
<li>פתוכלת עלי אללה פלמא כאן פי הדה אלגמעה וצל פיג מן אלאסכנדריה ומעה</li>
<li>כתאבך בתאריך נצ סיואן תדכר חאלך וסלאמתך אדאמהא אללה לך ודכרת אמר אלמלך</li>
<li>ללקום אלאכיאר געלה אללה עליך אימן אלאוקאת ולא אשך אן ואלדיך מאתו ראציין ענך</li>
<li>אלדי ופקך אללה אלי הדא אלמוצע ואלדי ראיתה הו אלראי לאן אלמגרב כלה פי הדא אלוקת</li>
<li>מא יסוא שי ארגו אללה יגעלה עליך אסעד אלאוקאת ואברכה וקד פרחת לך ופרח</li>
<li>לך כל מן ערפת ודכרת מא צעא מן אלנחאס אללה יכלף עלינא ועליך תם דכרת</li>
<li>מא חצל פי אלכחל וכאן מבארך ודכרת מא אשתריתה מן אלאך ואלעוד ואנך</li>
<li>אוסקתה פי מעצאר ועבור ובעד דלך פרגו אלעדל אלדי פי מעצאר ולא נשך אן אל</li>
<li>אכר יפרג וארגו אן אלנאס יסאפרו עלי טריק ברקה פתשדה אחמאל לנצף ותוגה</li>
<li>בה עלי אלטריק לברקה לעל ינגבר לנא מן תמנה שי ונקימו בה פי הדה אלשתוה כחל</li>
<li>ואמא אן בקי יאכי פי אלאסכנדריה ותדכל סנה עלי סנה פמא יחצל לנא שי ואלעוד</li>
<li>ענדנא קליל מטלוב משתהא ואנא נקול אנך מא תפרט ואנך תגתהד ותבדל אל</li>
<li>מגהוד ותוגהה עלי טריק ברקה אללה ילהמך ואלהמנא ללכיר כול יש ואמא אלעדלין</li>
<li>אלבוצירי אלמעטובה פי גרבה טלבנא פיהא רדה ואחד מא וגדנאה ועמלנא וצלחנאה</li>
<li>חצל פיה ז קנאטר וגהתה אלי בונה ואלי אלאן יאכי ואללה מא וצל אלי מן תמנהא חבה</li>
<li>ואבו אלפצל בן גאוד יערפך בדלך ואמא אלג אעדאל עטב אלניל הו כתאן דני יסוא</li>
<li>סתין דרהם אלקנט וכלמא יצל כבר דני יתזיד לכתאן כסה חאל ובאללה יאכי לקד</li>
<li>טלבת נחתאל לך עלי נ דינ נשתרי לך בהא אלזק ונוגההא אליך מא וצלת ידי אליהא</li>
<li>לאני חצלת מטלוב מן כל וגה וחצל עלי מן בעד מות אלשיך רחמה אללה ואקלאעך</li>
<li>שי מא עלמת בה ולא אכלתה ולא שרבתה ולא מחקתה וטאש עקלי וטלבת</li>
<li>נתכרג מן אלדניא ודפעת אלאמר אלי מולאי אלנגיד אחיאה אללה פוגדת אלאמר</li>
<li>ענדה משרוח פקוא קלבי תם וצל כתאב אלשיך אבו אלטייב אלי אבו אלפצל בן פרח</li>
<li>באלוכאלה עלי ואלמטאלבה וכאן אבו אלפצל פי אלמהדיה פוקע אלכתאב ביד ברכאת</li>
<li>צהרה פאוראה אלי אלנאס פקאמת קלובהם וטמעו פינא וכל מן כאן אלי אלשיך</li>
<li>ענדה שי דרכה אלטמע פינא ואכד אלוכאלה ואוקף עליהא סידי אלדיין נט רחמ</li>
<li>וקומהא ובעד הדא רגעו עליה אלנאס ומא קצר ואוקף אלאמר וקד כאן</li>
<li>מולאי אלנגיד עלי אנה יכאתב אלשיך אבו אלפרג פלם יתפק לה פי הדה אל</li>
<li>סנה מכאתבה אלי מצר אלבתה פאוצא אסחק בן חביב יבלגה אלוציה וכאן</li>
<li>אסחק עלי אנה לא יטלע אלי מצר פקאל לה ליס כדלך מא תטלע פי הדה</li>
<li>אלחאגה קאצד תם אוצאה אלי אלשיך אבו נצר ואלי אלשיך אבו סעד במתל דלך</li>
<li>תם וצא שמריה בן אלמחארה כדלך תגתמע יאכי מעהם ותנטר מא יגרי מן</li>
<li>אלכלאם תכתב לי בה מע כל פיג יצל אלינא ותחלף אנת להם איצא עני אן</li>
<li>גמיע מא יטלבוה מא אכלת ולא שרבת ולא עלמי ועלמהם פיה אלא</li>
<li>ואחד והדה מעאמלה להא אליום אלסנה תחתמל הדא ומא הו אכתר מנה</li>
<li>ובאללה יאכי מא שהותי אלא אלתברי ואלכלאץ ואן אראדוני לא בד נכרם ונגרי</li>
<li>במא קצי עלי לאן שהותי אלכלאץ ולם נריד נצע ידי עלי הדא אלרחל אלדי</li>
<li>וצל מן אלשאם חתי רגע עלי אלנגיד סלמה אללה ואבו אסחק(!) וקאלו לי לא תכרג</li>
<li>אנת באלאסאיה לאן אלקום יעלמו אלאשיא וידכרוהא וליס הדא שי אול מנ[ה</li>
<li>גרי עליהם ארגו אללה לא יחוגנא לשי מן דלך וקד וצל כתאב בן סגמאר פיך</li>
<li>קאצד באנך תשתם סידי אלנגיד סלמה אללה פשק עלי דלך ולם נחקקה</li>
<li>עליך לאנך מא תרצא בהדא תאכד ערץ רגל סיד פאצל גאיב ענך</li>
<li>ויגב עלינא אברארה ואבראר כל מן יכדמה פכיף יכון צד דלך תם דכרת</li>
<li>אמר אלשירגי פי אלק דינ וגאני כתאבה וכתאב בן כריר וקטע קלבי וטיר</li>
<li>אלנום ען עיני ואן כנת פי שי נולפה ונוגהה אליה גא מא אשגל ובאללה יאכי לו</li>
<li>כאן פי ידי שי לי או אלי אלנאס לאוגהן(!) אליה מנה ולאכן ואללה מא פי ידי</li>
<li>שי לאן וקע עלי שין כל מא וצל אלי פי הדה אלסנה לא בקי ענדי מנה חבה</li>
<li>ולא רגע אליהם אלא עלי אלכמאל ואלתמאם וקד דכרת לי אנך אכדת ק דינארא</li>
<li>אבתגתהא פי מא אחזיתה פתדפע אנת עני ק דינ תכון מואזנה תזיל</li>
<li>אלעלה עני לאן קד כשפת אליך אלחאל ואנת תפהם אלאשארה ואנא</li>
<li>נוגה אליך פי הדה אלמראכב אלמתגדדה בעץ שי לעל אללה יסאהל פי אל</li>
<li>כלאץ וקד כנת טול הדה אלציפה פי אלקירואן חתי אנפדת אלרחל</li>
<li>אלדי לסידי אבי אלפרג ומא כאן אחד יטמע ענדנא פי הדה אלסנה באל</li>
<li>ספר ואמא הדה מראכב אנדלסיה אשתראוהא אלנאס ואוסקוהא</li>
<li>וקלובנא וקלוב אלנאס מתשופה אלי ברה ארגו אללה יפרג ענא</li>
<li>וענהם ואסעה יאכי אללה אללה אחפט אלצחבה ואלתרביה</li>
<li>ואלכבז ואלמלח אלדי אכלנאה לאן להדא אלוקת</li>
</ol>
                    
                        <h3>right margin, diagonal lines at 180 degrees to main text</h3>
                    
                        <p>אכדתך ותנוב | עני פי כל מוצע | ותגאובני עלי כתאבי | הדה חרף חרף ותלטף | אלמסאלה</p>
<p>מע בן עלאן בנפסך | ובאצדקאך ולא יתחאצל | עלי וארגו אן מולאי אלנגיד |</p>
<p>כפא אלמונה ותבלג סידי | אבו גאלב צהרך אפצל אל | סלם לאני נעלמה ונעלם | עמומתה</p>
<p>ודיאנתהם אללה | יסעד בעצכם בבעץ | פקד חצלת פי מוצע | חסן קראת עלי כאצתך |</p>
<p>אתם אלסלם וגמיע מן | תחוטה ענאית אלסלם | וגמיע מן סאל עני אלסלם</p>
                    
                </div>
            
                <div data-canvas="https://princetongenizalab.github.io/iiif/bodleian/a/canvas/ms-heb-a-2-17/2.json">
                    
                    
                    
                        <h3>verso
top of the page. Address.</h3>
                    
                        <p>אכי וסידי אבי אלכיר אטאל אללה בקאה עזיזא מן יחיי בן מוסי ננ מגאני וליה</p>
<p>זכריא בן תמאם נע אללה וליה</p>
                    
                </div>
            
        </section>
    </body>
</html>
