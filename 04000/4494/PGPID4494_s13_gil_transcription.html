
<html>
    <head>
        <title>Transcription of Letter: DK 228.2 (alt: 228/A, XVIII)</title>
    </head>
    <body style="max-width: 860px; margin: auto">
        <h1>Transcription of Letter: DK 228.2 (alt: 228/A, XVIII)</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/4494/iiif/textblock/3170/canvas/1/">
                    
                    
                    
                        <h3>recto</h3>
                    
                        <ol>
<li><span lang="he">עלקת אליך האדה אלוקעה ען סרעה יאסידי ומולאי אטאל אללה בקאך ואדאם תאידך&nbsp;</span></li>
<li><span lang="he">ונעמאן ען סרעה וקד תקדמת כתבי אליך עדה ארג'ו וצולהא אליך אן שא אללה ואנא&nbsp;</span></li>
<li><span lang="he">אסל תפצלך פי אן תסאל יוסף בן נסים אלכהן פי אנג'אז דלך אלחריר כיף מא סאהלה&nbsp;</span></li>
<li><span lang="he">אללה תעאלי וקד וצל אלי כתאב אלמדכור יקול פיה אנה וקף עליה וג'אב אלמשתרי פרג'ד פיה</span></li>
<li><span lang="he">ט' כלע כשנה בלדי מקארבה פאמתנע אלמשתרי ענה ואנא יאמולאי מא באן פי&nbsp;</span></li>
<li><span lang="he">רחלי שין מן דלך והאדי אלדי אוג'ב בקיאה להאד'י אלוקת פאחב תעלם בדלך אלי רבנו&nbsp;</span></li>
<li><span lang="he">שמ' צו' ונעלמך סלמך אללה אן אנפדת אליך צחבה ברכאת אלחמאר קפץ מרג'אן&nbsp;</span></li>
<li><span lang="he">ואלאזורד אלדי לכם ופיה רקעה באלעדר ואלוזן וקפה מחאר קזדיר עדדהא ק''ח&nbsp;</span></li>
<li><span lang="he">ווזנהא ל''א ר&lt;ט&gt;ל ונציף אלאגרה ען דלך דינאר ארג'ו וצולהא אן שא אללה ותסרע</span></li>
<li><span lang="he">עלי בכתאבך בוצולהא אן שא אללה וקד בלג'נא אן כרגת אלבהרגה אלדי פי דאר אלצרב</span></li>
<li><span lang="he">ומא אשך אן אכדת תמן אלסביכה אן שא אללה וקד כבר לי אבו יעקב יוסף בן נסים&nbsp;</span></li>
<li><span lang="he">אנה אנפאק כ''ח דינ' וקירט אחסן אללה גזאה פנחב תחתה לי פי אנגאז אל&nbsp;</span></li>
<li><span lang="he">חריר ואן קדרת אנת עלי ביעה ביעה לי בחית תכון אלאצול סאלמה וקד</span></li>
<li><span lang="he">טלע ר' אברהם אלדרעי יביע אלמרגאן אלדי לה ענד יוסף בן נסים נחב תעלמני</span></li>
<li><span lang="he">איש אלדי עמל ואן כאן ללמרג'אן סוק ואן כאן לה טאלב</span></li>
</ol>
                    
                </div>
            
                <div data-canvas="https://geniza.princeton.edu/documents/4494/iiif/textblock/3170/canvas/2/">
                    
                    
                    
                        <h3>verso</h3>
                    
                        <ol>
<li><span lang="he">נעמל עלי אלטלוע אן שא אללה ותעלמני אסעאר אלבצאיע כלהא ואנא אכתב&nbsp;</span></li>
<li><span lang="he">אלאבראה אלדי עלי אכת אלשיך אבו אלחסן נ''ע ואנפדהא לכם פלא&nbsp;</span></li>
<li><span lang="he">תכאטבו עליהא ר' אברהם בשי וכתבת ען סרעה ערב שבת קראת עלי&nbsp;</span></li>
<li><span lang="he">באצת מולאי אתם אלסלאם ומולאי אלואלד אגל אלסלאם ונהראי ולדי&nbsp;</span></li>
<li><span lang="he">יכצכם באלסלאם ושלום וחיים יוסיף לך</span></li>
</ol>
                    
                        <h3>verso, address</h3>
                    
                        <ol>
<li><span lang="he">מולאי אלשיך אבו סעד נסים ביר' נהראי&nbsp; &nbsp; &nbsp; &nbsp; &nbsp; &nbsp; &nbsp; &nbsp; מחבה ושאכרה נתן בן נהראי נע</span></li>
<li><span lang="he">בית דין הגדול שמ' צ''ו&nbsp;</span></li>
<li><span lang="he">א[טא]ל אללה בקאה ואדאם נעמאה</span></li>
</ol>
                    
                </div>
            
        </section>
    </body>
</html>
