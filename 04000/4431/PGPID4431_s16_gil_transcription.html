
<html>
    <head>
        <title>Transcription of Letter: Halper 411</title>
    </head>
    <body style="max-width: 860px; margin: auto">
        <h1>Transcription of Letter: Halper 411</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://colenda.library.upenn.edu/phalt/iiif/2/81431-p3xp6vn5t/canvas/p1">
                    
                    
                    
                        <ol>
<li>אטאל אללה יאסידי בקאך ואדאם סלאמתך וסעאדתך וכאן לך ולי פיך</li>
<li>ולייא וחאפצא במנה ופצלה כתאבי אליך מן אלוטן אלמקדס ואלמוצע</li>
<li>אלמפצל יומ אלה יא בקין מן אייר ען חאל סלאמה ונעמה למולאי אלחמד</li>
<li>וען שוק שדיד אליך קרב אללה אלגמע עלי אפצל חאל במנה וגודה תקדמת</li>
<li>לי אליך כתב עדה ומא ראית להא גואב וקד כאן וצל אלי כתאבן בתאריך</li>
<li>אול ניסן תדכר אנך עלי אלאנחדאר ללאסכנדריה ובקי קלבי מתעלק אלי</li>
<li>וצול כתאבך בוצול אלטבארה אלדי כתבת ללמגרב אליך פוצל אלי</li>
<li>כתאב סידי נתן בן ששון אלמגרבי ידכר אנה אפדאהא מן אלכתבי</li>
<li>וארסלהא אלחנן צהרה מע כתבה ללאסכנדריה וארגו אנהא וצלת אליך</li>
<li>אלי אלאסכנדריה ואנפדתהא וכתבת לסידי אבו אסחק ברהון בן יצחק</li>
<li>במא אסלתך פי כתאבי אליך וכנת דכרת לי קדום מולאי אלשיך</li>
<li>מר רב משה אלינא בעד פסח ואלי אלאן לם נסמע לה כבר וקלובנא</li>
<li>מתשופה נחוה אללה יכתב סלאמתה ויגמענא עלי אפצל חאל ודכרת</li>
<li>וצול כתאבי בדפע אלדנאניר לבן זרגאז ואנה מא וצל וקד כאן עלי אלסיר למצר</li>
<li>מן אול אדר שני פסאלני סידי אבו יעקב ואלדה פי חאגה אלי מצר פסאלתה</li>
<li>יקבץ מנך //ולדה// הדה אלדנאניר ויכתב אלי ואלדה ידפעהא הנא פכאן מן</li>
</ol>
<p>אלתעדיר</p>
<ol>
<li>אן כתנה חבסה באלרמלה חתי יעיד אלפסח ואלי אלאן הו באלמוצע</li>
<li>תם וצלת אלספתגה פסאלה ר אברהם יקבצהא באלרמלה וידפעהא הנא</li>
<li>פלמא תאכר ולדה ען אלנזול אסתופי מא קד כאן אקרצהם פי ופאה</li>
<li>יהודה נע ואלנחאס וצל בן נחמן מן אול ניסן ורגבת אלי אבו יעקב</li>
<li>יוסף יכתב אלי ולדה יקבצה ואלי אלאן מא יצל מנה כתאב בקבצה</li>
<li>פאסל אללה תעאלי יתפצל ברחמתה ויסאהל באלמגותה ואלפרג ואמא</li>
<li>חאלי יאסידי פי מעישה אלמוצע וציקהא מא יכאד אן יכפא</li>
<li>ענך אד הוא משהור וישכו בה מן יקדר לנפסה בקוה אלגסם</li>
<li>ואלמאל פכיף מן עדם אלחאלין גיר אנה רב אלבית תעאלי קד</li>
<li>מכן מן אלנפס אלאלתדאד ואלסרור ברויה אלמוצע אלמקדס</li>
<li>ומן אלגסם ברויה אליסיר כתיר ואלתגלד עלי אלמצץ ואלמשקה</li>
<li>ללכון בין ידיה פי אלמוצע אלדי אכתארה והו תעאלי אלקאדר אל</li>
<li>מתפצל באלפרג ואלמגותה קריב אן שאללה ומא נחתאג נוסע לך</li>
<li>אלשרח ואנא נרגו אן כתאבך יצל אלי מן מצר קבל וצול כתאבי הדא</li>
<li>אליך באגובה כתבי אלמתקדמה אליך ובחאלך וסלאמתך פאן קלבי</li>
<li>וגנארחי אליך וענדך אסל אללה תעאלי יבלגנא פיך אפצל אלאמאל ויסמענא</li>
<li>ענך מא נסר בה ויתקבל מנא צאלח אלדעא לך פי הדא אל[מו]צע אלשריף</li>
<li>תכתץ נפסך אלשריפה אפצל אלסלאם וסידתי אלאכת תכצך אפצל אלסלאם</li>
</ol>
                    
                        <h3>Right Margin</h3>
                    
                        <ol>
<li>ואבו יוסף יכצך אפצל אלסלאם וארגו אנך אנפדת אלי גואב נסים</li>
<li>ור אברהם החבר ור שמעיה החבר יבלגוך אפצל אלסלאם</li>
</ol>
                    
                </div>
            
                <div data-canvas="https://colenda.library.upenn.edu/phalt/iiif/2/81431-p3xp6vn5t/canvas/p2">
                    
                    
                    
                        <h3>Verso</h3>
                    
                        <ol>
<li>אכי וסידי אבו יהיי אטאל אללה בקאה מן משה ביר יעקב נע</li>
</ol>
<p>يصل الفسطاط ان شاء الله</p>
<ol>
<li>ואדאם תאיידה ונעמאה</li>
<li>נהראי בן נסים נע אללה וליה</li>
</ol>
                    
                        <h3>Upside-Down, Right</h3>
                    
                        <ol>
<li>يصل الى نهراي بن نسيم</li>
<li>المغربي من موسى بن يعقوب</li>
</ol>
                    
                        <h3>Left</h3>
                    
                        <ol>
<li>الحسين بن عبد الرحمن نجا بن الحسين اﻻنصاري</li>
</ol>
                    
                </div>
            
        </section>
    </body>
</html>
