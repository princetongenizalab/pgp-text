
<html>
    <head>
        <title>Transcription of Legal document: T-S 18J2.14</title>
    </head>
    <body style="max-width: 860px; margin: auto">
        <h1>Transcription of Legal document: T-S 18J2.14</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India Traders of the Middle Ages: Documents from the Cairo Geniza</em></a> (Leiden and Boston: Brill, 2008), vol. 3.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00018-J-00002-00014/canvas/1">
                    
                    
                    
                        <h3>Recto</h3>
                    
                        <ol>
<li>אלדי נשהד //[[אנ]]// בה //אנא// מצמון בן סאלם באן כתב אברהם בן ישו</li>
<li>אלכתב מן קבל //מחאסבה// אלנאכדה בשיר באים אעדה וסלמנאהא</li>
<li>אנא מצמון בן סאלם ואלשיך אברהם בן ישו אלי אלשיך</li>
<li>אבו עלי אלמצרי בן טייב [[ו]]בעד יום ואיאם וקד</li>
<li>למא בקי לספר לילה ואחדה תחאסבנא מעא אלנאכדה</li>
<li>בשיר כלנא פי מוצע ואחד ותבת (!) לשיך יוסף בן אברהם</li>
<li>ואלשיך כלף בן יצחק פי מרכב גזאלה כמסה אבהרה</li>
<li>זנגביל ונצף אלקימה אתנין ועשרין מתקאל ואלנול</li>
<li>יקבץ אלנאכדה בשיר מן גמב אלזנגביל לאנה גלב</li>
<li>אן יאכד עליה דהב //נולה// ובקי להם אחד עשר מתקאל</li>
<li>והן תלת מאלהם כתב להם פי אלשפארה בהאר גיר</li>
<li>קיראטין פלפל מכלץ מן אלנול ולם יסלם לשיך</li>
<li>אברהם בן ישו מן אחד עשר בהאר זנגביל פי אלשפארה</li>
<li>סוא בהארין לא גיר ובקית אלקמאש אלזנגביל ואלפלפל</li>
<li>כאן פי אלמרכב לם יסלם פי אלשפארה מן אלפלפל סוא</li>
<li>גֹ אבהרה פלפל לכאצה אברהם בן ישו ובהאר גיר</li>
<li>קיראטין לשיך יוסף בן אברהם ואלשיך כלף בן יצחק</li>
<li>וקד תכשפנא דאלך מן שתמי אלמרכב מן ענד</li>
<li>אלשיך מכי בן אבו אלהול לאן אלרקאע אלדי כאנת פי</li>
<li>אלמרכב צאעת ואלדי כאנת פי אלשפארה איצא צאעת</li>
<li>ולם יכון לשיך יוסף ולשיך כלף פי אלשפארה זנגביל</li>
<li>לא קליל ולא כתיר [[מ]] ובהאדא נשהד אנא מצמון בן סאלם</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00018-J-00002-00014/canvas/2">
                    
                    
                    
                        <h3>Verso (in a different hand)</h3>
                    
                        <ol>
<li>אלדי כאן לאברהם בן אשו אחדא עשר</li>
<li>בהאר זנגביל כרג נולהא מן גנבהא סלם</li>
<li>מנהא פי אשפארה בהארין מכלץ מן אלנול</li>
<li>ואלבאקי כאן פי מרכב גזאלה וכתב אברהם</li>
<li>בן פיומי צפי</li>
<li>ודה</li>
</ol>
                    
                </div>
            
        </section>
    </body>
</html>
