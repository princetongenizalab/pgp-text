
<html>
    <head>
        <title>Transcription of Letter: T-S 16.288</title>
    </head>
    <body style="max-width: 860px; margin: auto">
        <h1>Transcription of Letter: T-S 16.288</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00016-00288/canvas/1">
                    
                    
                    
                        <ol>
<li>שלום רב לאוהבי תורתך וגמֹ</li>
<li>אלי אולאדי ואלעזיזין עלי ואלדיהם אטאל אללה בקאהם</li>
<li>וכאן להם עוזר וסומך ושומר ופֹדה ומציל אמן</li>
<li>קתלני שוקכם וכופי עליכם ישמור צאתכם ובוא //ובואכם//</li>
<li>פכארת קותי וחדתותּ עלי עלאיל מא נקדר נצ//פ//הם</li>
<li>וכרג מא באלִידִ ושרי אלקמח בח אלמוד יצפא מנה אלתלתין</li>
<li>ואכראג בלא אדכאל ולו ראיתמוני וראיתם אומכם אל</li>
<li>גריבה מא ערפתמונא מן גייבתכם מן בייתי וכונת</li>
<li>מא נטמאן ביכם ת̄גיבו עני סאעה וטמעת אנכם [[סִ]]</li>
<li>תמצֹיו סריע ותגיוני אנתם ובנת עמכם יזכריה ב̈טֹבה</li>
<li>ונתם תרביתהא פי חוגרי ונפרח בכם וביהא קויתי לשלום וא̈ין</li>
<li>ט̈וב ואשר יגור̈תי בא ̈לי לכן ר̈בו יגונ̈ותי ועצ̈מו תלאו̈תי וסִבִלִ[י]</li>
<li>ברוב עונותי ותשש כוחי וחשכו עיני ונשארתי כאבן</li>
<li>מושלכת בבור רּקןִ צמתו בבור חיי ו̈גם כל ח̈ולי וכל מ̈כה</li>
<li>השיגוני וסבבוני כחומה ואין לאל ידי ועד הנה לא אס̈יר תקותי</li>
<li>ותוח̈לתי מיוצ̈רי ̈כי לא יזנח לע̈ולם י' כי אם הוגה וריחם</li>
<li>בר̈וב חסד̈יו ואין אוה̈ב שוא̈ל ויאבני והדרי ואור עיני אלמִעלםִ</li>
<li>אלדי תחבה ונחבוה יום אן ארדת נכתוב האדא אלכתאב נרגו</li>
<li>מן ר̈חום וחנ̈ון אנה יצל אליכם אן שא אללה תראמית קודאמה &lt;&lt;וקולת</li>
<li>לה&gt;&gt; אעמל פינא צניעה וכתוב לנא כתאב ננפדה אלי אולאדי קאל</li>
<li>לי כל ימין מא נכתובה לך לו ראייתם יאולאדי כיף קומת מן</li>
<li>קודאמה אללה לא יקטע רגאי מן רחמתה ולא מן אגתימאענא</li>
<li>מעכם ונריח ריחכם הֹטוב ונתמתע בנֹצֹרי אלי טלע//תִ//כם</li>
<li>אלעזיזה עלי עושה נפלאות אנה עלי מא ישא קדיר וישד מני</li>
<li>ויקִום רוחי חתי נראכם ונקבל לוחאכם ורקאבכם נבוסהא ובעד //דאלך//</li>
<li>דא&lt;י&gt;מא נסאל מית או עישת ואספי עלי מא גרי עלי צֹוו בצרי משה</li>
<li>וִקלבה ועלי מא לקא קלבך יא אבו אלסרור וגרבתך וגרבת אכיך</li>
<li>ולם יספר אלא שפקה עליך אללה ישפק עליכם שומר גרים אמן</li>
<li>ולא תצֹנו יאבני אן צעוב עלי אלדי מצֹא עשה למען ̈שמו</li>
<li>וחסן לי כלאצך ענדנא יאבני משה כלאצך הו אלדניה</li>
<li>כולהא יא חנין עלי ועלי אכותך וואלדתך אללה יחן עליכם ועלי</li>
<li>ואלדכם אלדי מא ראי קט פרחא וִוִאִלדתכם אלגריבה אללה</li>
<li>יפרחכם יאואלדי ויתם פרחה בבנת עמה ויפרחכם אללה</li>
<li>עז וגל באגתימאעכם מענא וכתבת האדא אלכתאב</li>
<li>ודמועי גאריה כמא קאל עיני נג̈רה ולא ת̈דמה וקלא (!) ומחה</li>
<li>י' אֹים דמעה מעל כל פנים וחרפת עמו יסיר הוא יסיר</li>
<li>חרפתינו אֹמֹן וכיף פאתכם יא אול&lt;א&gt;די אלדי מא כֹאן תכתובו</li>
<li>פי כותבכם אש הו אלשיי אלדי אנפדתם מע חגגא (!) יז̈כר</li>
<li>אנפדנא דרהם אן מעלום אלא מא וגה לנא כתובכם ולא וגה</li>
<li>לנא אלשיי פי וקת אן וצל גמלה אלא אכרה אלי [[סיואן]] //סיון// וגדנא</li>
<li>אכדנא באלריבית כמא קאל האכלתנו ל̈חם דמ̈עה ובעד</li>
<li>סנה אנפד צֹ רבאעי אולה ואיצֹה (!) צֹ תאניה ונוגהו אליה באל</li>
<li>תצֹרע ואלדועא ואלקצד באן יוגה לנא כתובכם מא ירוד</li>
<li>עלינא כלאם ולא עודר וכדאלך יאבני כאן תכון אנפדת</li>
<li>מע אכי כיית וכיית ותצפה לנא ואש כאנת מן אלבי̇צאעה</li>
<li>ואללה עטא כמא קאל י' נתן וי' לקח יגעלה פידאכם</li>
<li>ויכלף עליכם ועלי קלובנא וקלובכם באלכיר אמן וקאל</li>
<li>יקם בכם תחת הנחשת אביא זהב ותחת הברזל</li>
<li>אביא כסף אמן כן יהיֹ רֹצון</li>
<li>ויאול&lt;א&gt;די לא אללה</li>
<li>אללה לא</li>
</ol>
<p>[שוליים]</p>
<p>תרודו אלי קלובכם שי מן מא כאן יקם בכם ובנא כי נשכחו הצרות הארשוִ̈נִת (!) אמן ואכתרו מןִ טאעת</p>
<p>אללה ואלשכר ואלחמֹד עלי כלאץ צֹוו בצֹרי משה אללה יחסן כל[אצה ברחמת]ה אמן</p>
                    
                </div>
            
        </section>
    </body>
</html>
