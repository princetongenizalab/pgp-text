
<html>
    <head>
        <title>Transcription of Letter: Halper 398</title>
    </head>
    <body style="max-width: 860px; margin: auto">
        <h1>Transcription of Letter: Halper 398</h1>

        <p>S. D. Goitein, handwritten texts.</p>

        
        <section dir="rtl" >
            
                <div data-canvas="https://geniza.princeton.edu/documents/4057/iiif/canvas/1/">
                    
                    
                    
                        <h3>Recto:</h3>
                    
                        <ol>
<li>און(?) רישי(?) מן ממלוכה אבי אלמנצור ומן . . . . . אל</li>
<li>לא אוחש אללה מן חצרה מולאי וסיידי אטאל אללה בקאה ואדאם</li>
<li>עזה ונעמאה ומן חסן אלתופיק לה אכלאה גמע אללה ביננא עלי</li>
<li>אסר חאל אן שא אללה ואלדי אעלמך בה אן קד סירנא עדה כתב</li>
<li>באכבארנא ובאכבאר זוגתך ולם יצלנא ענהם גואב ומא מנהם</li>
<li>כתאב ינכתב אלא בדם אלעינין וארמאת אלשיך עליא ותאלפת</li>
<li>לי ואיש בידי מן אלפרג אלדי נעמל להא וכל כתאב אן תסירה</li>
<li>יזידהם ציק צדר ולא תסאל ען עיד אן עידוה מן גיבתך ומן</li>
<li>בכאהא ואנת אכבר במא כתבת לך . . . . . . . . . והם פי</li>
<li>אלקיוד ואכלוא כבזהם אכתרה נאמנהא ומא בקי ענדהא</li>
<li>שי אן תתקות בה וקאלת לך סאלתך באללה יאבן עמי אן טולת</li>
<li>גיבתך אכתר מן האדא ואן ואכדתני בדנב גירי ואנת תעלם</li>
<li>אן מא וופי רוחי חכם פאן כתב אללה אלסלאמה וגית מא נכרג</li>
<li>לך מן כלאם יא ריס [[אלולד]] אלואלדה תסלם עליך והיא(!) תקול</li>
<li>מא תחתאג אחד יחננך אלי רובה(!) ביתך פסאלתך באללה</li>
<li>יא ריס סאעה חצורך עלי האדא אלכתאב תסיר לאכי</li>
<li>כתאב במא נערף מן תפצלך פקד טלעוא אלחשאר</li>
<li>אלא ענדה וסירת לה מעהם כתאב ואכדוא מני ארבעה</li>
<li>דראהם ומא גאני ענהם גואב ואלמנאדי ונאדי עלי אלדאר</li>
<li>מן יום אן טלעוא אלחשאר ומא עאקהם אן יקבצוא</li>
<li>אלדהב אלא ופא אבן אלדיאן אלשיך אבו סעד ולך אלהיא</li>
<li>ואלבקא ולא קות חתי גלבת ואלמפרט אולא באלכצארה</li>
<li>ארמא נארה פירגרג ויכון אלגואב סרעה ואלממלוך אבו אלמנצ</li>
<li>אבו אלמצנור יסלם עלי מולאה יא מולאי אלריס [[אוש]] אוחשתנא</li>
<li>ומא אלוחשה מנך טיבה ואלואלדה תסלם עלי אלמולא ועלי</li>
<li>מן תחוט בה ענאיתה אלסלאם אללה תעאלי יגמע אלשמל</li>
<li>בן קריב גיר בעיד שלום</li>
<li>ל יום פי אלעומר</li>
</ol>
                    
                </div>
            
                <div data-canvas="https://geniza.princeton.edu/documents/4057/iiif/canvas/2/">
                    
                    
                    
                        <h3>Verso:</h3>
                    
                        <ol>
<li>يصل الى حضرة السيد الاجل الحليم الرىيس ابو زكري</li>
<li>ولد الريس ابو الفرج وفقه الله الى مصر والا لقليوب</li>
<li>يهودي(؟)</li>
<li>موضع ان يكون فيه</li>
</ol>
                    
                </div>
            
        </section>
    </body>
</html>
