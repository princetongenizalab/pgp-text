
<html>
    <head>
        <title>Transcription of Letter: T-S 12.320</title>
    </head>
    <body style="max-width: 860px; margin: auto">
        <h1>Transcription of Letter: T-S 12.320</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India Traders of the Middle Ages: Documents from the Cairo Geniza</em></a> (Leiden and Boston: Brill, 2008), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00012-00320/canvas/1">
                    
                    
                    
                        <h3>Recto</h3>
                    
                        <ol>
<li>בשמֹ רחמֹ</li>
<li>וצל כתאב חצרה אלשיך אלאגל מולאי וכאן אסר כתאב ורד</li>
<li>ואבהג כטאב ופד וקראתה ופהמתה וסרני עלם סלאמתה</li>
<li>וִצִלִאִח חאלתה וחמדת אלרב עלי דלך כתירא פאסאל אללה אן יסִהִל</li>
<li>גמע אלשמל ביני ובינה עלי אסר חאל ואנעם באל במנה ורחמתה</li>
<li>אן שאללה דכר מולאי אדאם אללה עזה מא תפצל בה מן ביע</li>
<li>אלחריר ואנפד בתמנה משתרא ואנפדה פי מראכב ראשמת</li>
<li>וקד בלגנא אלכבר אן מרכבין ראשמת תלפא ראסא פאן הקֹבֹהֹ</li>
<li>יכלף עלינא ועליך פלא יסאל מולאי מא דכל עלי קלבי לחאל רחלך</li>
<li>אלדי מצא לאכן אלבארי יכלף עליך כלף קריב ולא חילה פי מא</li>
<li>קצאה אללה פאמא אלנחאס אלדי אנפדה מולאי צחבה אבו עלי פקד</li>
<li>וצל גמיעה וגא אלזרכואן [[עלי]] צריף עלי אלגֹרץֹ אחסן אללה</li>
<li>גזאה ותולא כפאה דכר מולאי לחאל אלכארדאל ומולאי יתלטף בה</li>
<li>ויסתכלץ לנא מנה ולו תהדדה מולאי באן נחן נשמת פי עדן</li>
<li>כל מן לנא ענדה שי ולא יופינא איאה פלעל יפזע מן אלשמאת</li>
<li>ואן לם ידפע לנא שי ואלא כתבנא כתאב שמאת חקיק [[ואנפדנאהִ]]</li>
<li>ואנפדנאה אליה חתא יקף עלי סכאמה וקד וצל אלפופל אלאחמרִ</li>
<li>ואלגפנתין אחסן אללה גזאה ויתפצל לא יזיד מולאי ינפד לי פופל</li>
<li>אחמר לאנה מא הו גיד בל אן חצל פופל אביץ גדיד פלא</li>
<li>באס ולא יזיד ינפד לי שין פיה שרכה מע אחד לא פופל</li>
<li>ולא בצאעה במשתרא אלא יכץ לכל אנסאן וחדה וכל</li>
<li>משתרא וחדה והדה אכבר צניעה תפעלהא מעי וקד אנפדת</li>
<li>אליך אבריק מכסור וכרניב אלוזן סבעה ארטאל גיר רבע תפצל</li>
<li>אעמל לי אבריק בקדרה מן צפרה לאן צפרה צפר מליח יכון</li>
<li>וזן אלאבריק הֹ ארטאל כאלץ ואיצא אנפדת יֹחֹ רטל ורבע</li>
<li>צפר קציב אצפר מליח וכמסה ארטאל רצאץ קלעי קאלב</li>
<li>כביר וקטעה רצאץ מצרי מחארה יציף מולאי אלקציב</li>
<li>ואלרצאץ ומא יבקא מן עמל אלאבריק ויסתעמל לעבדה</li>
<li>[[מנארה]] קטעתין זירכואן לצחנין יכון כל זירכואן מן</li>
</ol>
                    
                        <h3>Right margin</h3>
                    
                        <ol>
<li>סבעה עשִרִהִ פל עלי עמל אלזירכואן אלדי אנפדת לי יכונו שגל גייד ובאקי אלצפר גמיעה תעמלה לי</li>
<li>מנארה ותכון מנארה מליחה יכון עמודהא מתֹמן גליל ויכון קאעהא עלי שכץ חסכה אלשמעה בארגל</li>
<li>ותאק ויכון עלי ראסהא סראג נחאס יכון לה טרפין לפתילתין יכון מרכב עלי טרף אלעמוד יטלע וינזל</li>
<li>יכון [[אלעִמִוִד]] אלעמוִד קטעה ואלחסכה קטעה ואלסראג קטעה תכון גֹ קטע מפצלה ואן קדרו</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00012-00320/canvas/2">
                    
                    
                    
                        <h3>Verso</h3>
                    
                        <ol>
<li>יעמלו אלארגל בלואלב פלא באס פהו אחסן וקד כאן חי</li>
<li>אבו אלפרג אלגבילי עמל מנארה עלי הדה אלצפה פלעל תכון</li>
<li>מתלהא ואמא הדה אלסנה פלם יתפק לי אנפאד דהב ולא חריר</li>
<li>בל קד אנפדת סביב והו עשרין דינאר מלכיה דנאניר קדם דהב</li>
<li>טייב תפצל תכרג מנהא אגרה אלנחאס ואלבאקי תשתרי לי בה</li>
<li>קליל ביץ או היל ואן לם יתפק דלך כאן מא ופק אללה סבחאנה</li>
<li>וינפד לי מולאי אלגמיע פי אול מרכב יסאפר ותפצל תשתרי לי</li>
<li>גפנתין וסט אכבר מן אלדי אנפדת לי בקליל וגפנה כבירה תאכד</li>
<li>גחלתין מא סקאיתין וקד אנפדת אליך מאלא כטר לה ולא קימה</li>
<li>והו רבעיתין סכר אביץ וקנינה בשִת מחכִםִ מלהִאִ זבִיב ופי</li>
<li>מזה רטל כחל מגרבי ורטל קצט ורטל זאג ונצף רטל מרתך</li>
<li>וגֹ אואק עלך וכמסה דסות ורק מצרי ואיצא פי זניביל סבעה</li>
<li>קואלב גבן חלאל אלכל הֹ שכוץ ואיצא אלנחאס אלדי לי כלה</li>
<li>פי כישה צאר סתה שכוץ וכתבת עלי //כל// שכץ אברהם יגו</li>
<li>תוגיה יוסף וקד אנפדת אלגמיע ואלעשרין אלדינאר צחבה אלשיך</li>
<li>אחמד אלרבאן בן אבו אלפִרִגִ ואיצא פי כרִיִטִה פוטתין כִתִאִןִ</li>
<li>לִלִאולִאִדִ ושבכתין בעצפר תפצל [[ותוצלהם]] ותקבץ דלך ותוצלהם</li>
<li>לאלשיך אבו אלסרור בן כלוף אלטלחי וכתאבה איצא ועלי אלכריטה</li>
<li>אסמה ודכר סידי באן פצל לי מן עאם //אול// נחאס לעמל טִסִתין לשרב</li>
<li>אלמא פינעם באנפאדהם צחבה אלנחאס צחת אלשכוץ סבעה מע כריטה</li>
<li>אבו אלסרור אלטלחי יכץ מולאי עזיז נפסה אפצל אלסלאם ושלום לך</li>
</ol>
                    
                        <h3>Verso, address</h3>
                    
                        <ol>
<li>לכבוד אדוני ואור עיני וענק גרוני מרור אה[בך] ומ[ת]פאר בזכרך</li>
<li>אברהם החכם והנבון בן כגק רב פרחיה נע הטוב יוסף בן אברהם</li>
<li>יגו נע</li>
</ol>
                    
                </div>
            
        </section>
    </body>
</html>
