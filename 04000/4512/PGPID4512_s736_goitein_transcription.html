
<html>
    <head>
        <title>Transcription of Letter: T-S 18J2.6</title>
    </head>
    <body style="max-width: 860px; margin: auto">
        <h1>Transcription of Letter: T-S 18J2.6</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00018-J-00002-00006/canvas/1">
                    
                    
                    
                        <h3>Recto:</h3>
                    
                        <ol>
<li>ואמרתם לחי ואתה שלום וביתך שלום</li>
<li>וכל אשר לך שלום</li>
<li>ממלוכהא אלדאעי להא שמחה כהן</li>
<li>ינהי תקדמה כתבה לחצרת אלמולא</li>
<li>אלסייד אלאגל אלוגיה אלשיך אלאגל</li>
<li>אבי אלמנצור אלמאלך אלמנעם אל</li>
<li>מתפצל אל(!) אטאל אללה בקאה ואדאם</li>
<li>עזה ועלאה וגמע אלשמל במשאהדתה</li>
<li>עלי אסר אלאח{ו}אל ובלוג אפצל אל</li>
<li>אמאל במנה וימנה אן שא אללה תעאלי</li>
<li>וסוי דלך באן כאן קד תקדם אלקול</li>
<li>מן גהה אלרושן לאנה רפע וכרג ען</li>
<li>אלחאיט כרוג שניע חתי צאר יפזע</li>
<li>מן יגוז מן תחתה אלי אן ארפד ובעד</li>
<li>דלך גאבו אלרייס ואמר באן יחט פאחתגת</li>
<li>באן נגתמע פאגתמעת וערפתה באנה</li>
<li>אן אשרע פי חטה בקיה אלדאר סאיבה</li>
<li>ומא פיהא פקאל אן כאן אלאמר לאיאם</li>
<li>קלאיל ימהל וקד גאב אלמכארי אלרכב</li>
<li>וכאנו טלבו פי אלבית אן וקע כריקאת</li>
<li>מטרזה יעמל מנהם צראול ללצגירה</li>
<li>תאכד לכם ותאכד להם אלקרמז אלדי</li>
<li>אוצאו אלמולא עליה ויחרץ כל אלחרץ</li>
<li>אנה לא יחצל לה עאקה לעל ירוג</li>
<li>אמר כמאל אלדאר אן שא אללה תעאלי</li>
<li>וענד כתאבה הדה אלאחרף בלגנא</li>
<li>כבר באן וצלת כתב בצלח אלמואלי אללה</li>
<li>יגעלה צלח דאים ולא יעוד אן יקע</li>
<li>תם מא יכשן אלקלוב וישרח בין אלמ{ו}אלי</li>
<li>אלסאדה אלשלום ולא יפרק לכם שמל</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00018-J-00002-00006/canvas/2">
                    
                    
                    
                        <h3>Recto, right margin:</h3>
                    
                        <ol>
<li>פכל מן יעתקד שריעה אלרסול פרח להדה אלשנאעה הקבה יגעל דלך צחיח ולא יתגדד סוא אנהם ודעו מא אמרתהם בה</li>
<li>וזיאדה וקאל שכץ כביר אנהם נצף אלגיט אלמכאן אלדי גייד אללה לא יכייב אלדעא והי סנה מבארכה כתירה אלמטר כצבה</li>
</ol>
                    
                </div>
            
                <div data-canvas="https://geniza.princeton.edu/documents/4512/iiif/canvas/1/">
                    
                    
                    
                        <h3>Verso:</h3>
                    
                        <ol>
<li>אללה יבלג בהא אלמנאפע ולם יתגדד מא נעלם</li>
<li>בה אלחצרה אלא קצייה אבן רזיק קד תצלט עלי אל</li>
<li>יהוד וצלט עליהם אלצאמן והו מנכסר יקול פלאן</li>
<li>קד תבאיע מע שרכאה דאר אטלבה יחצר אל</li>
<li>כתב ורגע יטלב אלנסא יקול פלאנה כאן להא חק</li>
<li>עלי זוגהא ומאת אכדת בכתאבה אמא דאר או חצר</li>
<li>פי דאר חתי מא עלמת מא גרי לה מע אלנגיב</li>
<li>פי טלב כתאב קאל לה מא נגיב לך כתאב ונוקפך</li>
<li>אלא מא כאן עלי איאם צמאנך ומא יקדר אלגיר</li>
<li>יעמל הדא אלא אן תגתהדו פי אכד כתאב באן לא</li>
<li>יכשף עלי אחד אחואלה ויבקי אלנאס מסתורין</li>
<li>לאנה קאל לה הם ישתרו ויב{י}עו וישהדו בשהודהם</li>
<li>ולא יעלם אלדיואן ומא בקי לה סגל אלא טול</li>
<li>אלנהאר ואקף פי בין ידי אלצאמן והו שכץ</li>
<li>סאקט נחס פלא תגפלו פי אכד כתאב שאפי</li>
<li>מן כל בד ודלך בעד אכתצאץ אלמולא ואכותה</li>
<li>באתם סלאם ואלצגאר גמיעהם פי עאפיה</li>
<li>וכל וקת יקע בין אלגאריתין כמא תעלם אל</li>
<li>מחארגה ונרגע נכסר עליהם חרס אללה כיארהם</li>
<li>אעלמת מולאי דלך ושלומה ירב</li>
<li>וכתב יום אלתלתא תאמן עשר שבט</li>
<li>ישע יקרב</li>
</ol>
                    
                </div>
            
        </section>
    </body>
</html>
