
<html>
    <head>
        <title>Transcription of Letter: T-S 18J4.14</title>
    </head>
    <body style="max-width: 860px; margin: auto">
        <h1>Transcription of Letter: T-S 18J4.14</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00018-J-00004-00014/canvas/1">
                    
                    
                    
                        <ol>
<li>[כתאבי אטאל אללה בקא סיידי ] ואדאם עזהמא</li>
<li>[ ] סלאמתהמא מן אלקדס</li>
<li>[חרסה אללה תעאלי וע]מרה בבקאיהמא [ ]שהר שואל מן סנה</li>
<li>תלת[ין ] בקין מנה ען סלאמה פי אלנפס ופר אללה חטהמא מנהא וגעלהא</li>
<li>ענדהמא כאמלה ואלחמד ללה חק חמדה וען שוק להמא שדיד גדא</li>
<li>ואלי נטרהמא ומשאהדתהמא והו אלמסול גל ועז פי קרב אלאגתמאע בהמא</li>
<li>פי הדא אלקדס אלשריף עלי אסר חאל במנה וכר[מ]ה ואסלה עז וגל סרעה</li>
<li>אלאסתגאבה במא אנא מואצלהמא מן אלאדעי[ה] אלצאלחה פי הדא אלקדס</li>
<li>אלשריף קדאם הדא אלבית אלגליל האל יקרב שכלול בנינו בימינו ובחיינו</li>
<li>ווצל אלינא כתאבהמא ח[ר]סהמא אללה אלדי כתבא אלי אכיהמא מוסי בן</li>
<li>יוסף רחמה אללה וכאן קד תופי קבל דלך בסנה רחמה אללה ואחסן עזאהמא</li>
<li>פיה ואנסא פי אגלהמא וטול עמרהמא ואן יבקי עליהמא אולאדהמא</li>
<li>ומן ילוד בהמא ולקד גמני ופאתה רחמה אללה אמר עטים לאנה כאן לי</li>
<li>צדיק ומחב ואנסאן האדי וכייר לאכן הדא חכמה תעאלי כי כל דרכיו משפ</li>
<li>ברוך הוא לעדי עד וכאן קד תופיית לה גוזתה רחמהא אללה ותזוג אכרי</li>
<li>בעדהא ורזק מנהא ולד דכר ובנתיין והדא אלולד הו אליום פי מצר ואלבנתיין</li>
<li>פי אלקדס ואבנתה אלאולה רחל הי פי מדינה אלרמלה סאכנה מע זוגהא</li>
<li>וקד רזקת בנתיין ואלד דנאניר אלתי וגהו אדאם אללה עזהמא [[לאכי]]</li>
<li>לאכיהמא רחמה אללה אנפדנא בהא אלי אלרמלה ודפעת תם לרחל בידהא</li>
<li>וקבצתהא וקד שכרת תפצלהמא חרסהמא אללה אלדי קד דכרוני פי</li>
<li>כתאבהמא באלסלאם ובפעל אלגמיל פי באבי תם אנהם ועדו איצא בגמיל</li>
<li>גירה יפעלוה פי באבי בשי מן גהתהם ובשי מן גהה גירהם במלאטפתהם</li>
<li>פי דלך ומן אלמעלום אן אהל אלכיר יפעלון דאימא אלכיר ואן לם יועדו בה</li>
</ol>
<p>פכיף</p>
<ol>
<li>אדא ועדו בה ואנדרו בה פאסל אללה יטיל בקאהמא ואן ידים סלאמתהמא //ואן</li>
</ol>
<p>יסתגיב//</p>
<ol>
<li>מני פיהמא כל דעוה צאלחה ופי כל מחסן ממן יעינני עלי אלמקאם פי הדא אל</li>
<li>קדס אלמבארך ועלי מא ירציה אללה תעאלי פיה: ואנא שאכר ודאעיא כתירא</li>
<li>למואלי אלגמאעה אלשיוך אלאגלי [א]למקימין פי וארגלאן אלדין קד פעלו מעי</li>
</ol>
<p>אל</p>
<ol>
<li>גמיל אלואסע ואלאחסאן אלכאמל האלד[ים] יי יברכם וירבה שלומיהם ויקבל</li>
<li>זכיותיהם ואנא שאכר ודאעיא כתירא גיידא לאדירנו ורבנו רב עמרם</li>
<li>בן אליה בן עמרם הלוי המיוקר והחסיד הגדול והחכם והישר אלדי קד</li>
<li>עמל מעי כמה מדות חסדים וכמה מדות טובות האלדים יי יברכהו</li>
<li>וירבה טובותיו ומדות חסדיו וישלח לו ברכות רבות בכל מעשי ידיו</li>
<li>ויתמיד לו נעימים ושיחות נאות ושלומים ודכרא פי כתאבהמא האל</li>
<li>ירבה כבודם אנהמא יעזמא אלמגי אלי הדא אלקדס אלמבארך מע אק[וא]ם</li>
<li>אכר מעהמא פסררת בדלך פאסל אללה יסהל פי דלך ברחמתה ואנא</li>
<li>אסל סיידי רב יצחק ורב בנימין האל יברכם וירבה שלומיהם אן לא יקטעא</li>
<li>עני כתבהם ומערפה אכבאר סלאמתהם אדאמהא אללה ומערפה אכבאר</li>
<li>סלאמה מואלי אלשיוך אלמקימין פי וארגלאן אדאם אללה עזהם וכנת קד</li>
<li>אנפדת קדימא מע סיידי אלישע בן כלפה אלקצטלאני אדאם אללה יי</li>
<li>סלאמתה דפתר כביר גייד כאן פיה שרח כל לפטה צעבה מן אלתורה</li>
<li>ואלמקרא ואשתקאקהא לינפד בה אלי וארגלאן ומא סמעת בעד דלך</li>
<li>כבר בוצול אלדפתר הל אוצלה או הל צאע מנה פי אלטריק פיתפצלא</li>
<li>חרסהמא אללה [[בדלך]] יערפוני //בדלך// פי כתבהם אליי בדלך ואסלהמא</li>
</ol>
<p>האל</p>
<ol>
<li>ירבה כבודם אן לא יקצרא פי אמרי בפעל אלגמיל מעי ובחתהם ללגייר</li>
<li>פי דלך וכמא יוגבה דינהמא וכירייתהמא ושכר הודם ימצאו להרבה</li>
<li>מיוצרם לעד לעולם ושלום הודם ושלום כובודם (!) יגדל עד לעולם:</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00018-J-00004-00014/canvas/2">
                    
                    
                    
                        <h3>(verso)</h3>
                    
                        <ol>
<li>يصل بالقيروان حضرة موﻻ[ي</li>
<li>יצל הדא אלכתאב ל[</li>
<li>ואבו אלכיר [</li>
<li>לסיידי רב י[צ]חק ורב ב[נימי]ן אבני יוסף [ב]ן [</li>
<li>מן משה בן יצחק הספרדי השוכן בירושלים עיר הק[וד]ש [</li>
<li>אגרת שלוחה תובא בוארגלאן לבעליה</li>
<li>שמרה [ ] ישמרה [ ] נפשה</li>
</ol>
                    
                </div>
            
        </section>
    </body>
</html>
