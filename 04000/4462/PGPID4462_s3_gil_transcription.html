
<html>
    <head>
        <title>Transcription of Letter: T-S 24.56</title>
    </head>
    <body style="max-width: 860px; margin: auto">
        <h1>Transcription of Letter: T-S 24.56</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00024-00056/canvas/2">
                    
                    
                    
                        <ol>
<li>וחמדת אללה תעאלי עלי דלך וסאלתה מזידה [ ]</li>
<li>ודכר וצול מא אצדרתה אלי גהתה אלמחרוסה ומא כאן מעטופא</li>
<li>עליה ואן לם יותר שיא גמלה וגמני דאך ויעז עליי באנכדאד סרה</li>
<li>פי הדה אלבאבה אלמבארכה ובאללה תעאלי אקסם לקד כתבת פ[י]</li>
<li>הדא אלאמר בעד דכול מולאיי אלשיך אלגליל יפארה אלהינו עדה כתב</li>
<li>אחת עלי נגאזה [וק]ל[ת] אקואל ו[ ]ר אשיא לא [ ]ה</li>
<li>ואורדהא ווצלתני אגובה במא לא פאידה פי שרחה ואלדי ילוח</li>
<li>מן אלראי ולראיה אדאם אללה תאיידה עלוה אד אלחאצר ירי מא לא אלי</li>
<li>אלגאיב אן יוכל וכיל יתק אליה ויסכן נחוה וישמל אלקצה בגאה וילתמס</li>
<li>אלמחאכמה כמא יגב ויחדד אלאמר פמא אטן וקוף אלחאל לעדה</li>
<li>[אסבאב] וגיד הדה אלטריקה פהו יעודדהו מגננו קד סברה ועלמה ו[פיה]</li>
<li>[מ]ראדאת ותבריראת תטמע תוקף אלאמר ולא יזל קלבי מתע[לק]</li>
<li>אלי אן יצלני כתאבה אלסאר מא תנתהי אליה אלקצה ומע הדא פמא</li>
<li>אדע אלמכאתבה ואלחת לכל גהה באכתר ממא תתם עליה אלמכנה</li>
<li>ואללה תעאלי יעין עלי וצולה אלי חקה ועלי קצא מפתרצה וכן יהי רצון</li>
<li>וקד כאן נפד לי בעד הדא אלכתאב אלמדכור כתאביין אכריין טויליין</li>
<li>אחדהמא הנא באלמועד אלדי אסל אללה גל אסמה אן יואצלה דא[ימא]</li>
<li>בברכתה ואן יעטם עליה ברכה הדא אלחג אלתאני ויראהו כמות[ו]</li>
<li>שנים רבות ברוב שמחות וגילות ורננות וישוב הדעת ויזכה</li>
<li>לחזות בנועם ייי ולבקר בהיכלו ושרחת פיהמא אגראץ עדה</li>
<li>מנהא חאל בן אלחלאל ואעלמתה אן לולא אמרה אלעאלי אלואצל פי</li>
<li>מענאה לקד כאנת חאלה גיר מא הו עליה וכנת קד אדבתה אלאדב</li>
<li>אלבליג אלדי כאן מעה יעקל אלי אכר עמרה בעד צעובאת כאן ילקאה[א]</li>
<li>מן עדה פנון גיר אן אמר מולאיי אלשיך אלגליל אדאם אללה עלוה לא ימ[כן]</li>
<li>פיה אלמראגעה ולא יסוג מכאלפתה פינעם באחצארה ויתל[ו עליה]</li>
<li>הדה אלגמלה ואלתקדם אליה אן יכון עאקל ואלא יתערץ בשי מן אלא[שיא]</li>
<li>אלא בחית יומר פליס פי כל וקת יתם לה אלתכלץ באמר מולאיי אלשיך</li>
<li>ואיצא פאנני אדכר לה קדים כרמה ו[לאכן] ל[כ]ל שי חד ובחית קד</li>
<li>תחרס בעאניתה יעזרהו אלהינו ינטר מא יותרה יכתב בה אלי [מן]</li>
<li>לא סוגה מנה מא יגוז אן יסוג ליכון עליה אלתגארה אלי הדה אלגהה الجليل [ ة ]</li>
<li>אלדי יתעיין עליי אלמסארעה אלי אגראצהא אדאם אללה תעאלי גמאלי בה[א]</li>
<li>ועצדני בדואם עזהא ופהמת מא דכרה יעודדהו מושיענו פי מע[ני]</li>
<li>חשובנו ר ישועה החבר אח רח ביר יוסף הכהן הדיאן זכ לב ומא תנא</li>
<li>בה פי מענאה ורסמה מן מראעאה אחואלה ואלשד מנה ואתבע דאך</li>
<li>מא וצפה מן מחבתה וופור מנאצחתה אולא אקול מא ראה מן</li>
<li>תסדיד אחואלה מקבול כמא יתעיין מן אתבאע אראה אלמופקה المبارك ] ة [</li>
<li>לא סימא והו אלאן ממן קד אלתגא אלי גאהה ותחייז בסנאיה אלעזיז [פי]</li>
<li>הדא פאנני וחק אבי רוח ייי תניחנו מחבא להדא אלחבר ולואלדה נ[ע]</li>
<li>מותרא לאכראמה מתגודא אנה אוהב בכל לב ובכל נפש וגמיע</li>
<li>מא גרי באסכנדרייה הו יעלם אנני לם אמסך פיה ענה בכל מא</li>
<li>אתסעת אליה אלטאקה ולמא ורד אלי מצר הו יעלם מא כתבת פי כצומה</li>
<li>מן אלתנביל לעמרי חית תגרו אלדין ועברו על המצוות בל כ[ל מא אתסע]</li>
</ol>
                    
                        <h3>Right Margin, at 90 Degrees to Main Text</h3>
                    
                        <ol>
<li>פי גצון דאך נפעלה ולמא</li>
<li>וצלתני אלכתב במא גרי לה</li>
<li>מע נכבדנו ר עלי החבר נט רח</li>
<li>קד כתבת באנכאר גמיעה</li>
<li>ותקדמת אליה אלא ידכל בינה</li>
<li>ובין כצומה ואלא יכאתבהם</li>
<li>וחצרת עליה הדה אלגמלה</li>
<li>גאיה אלחצר ואתבעת דלך</li>
<li>בעדה כתב פי נהאיה אלתאכיד</li>
<li>נפדת יום אלכמיס אלמאצי פי באבה //וקבלה//</li>
<li>אלי חצרה מולאיי אלרייס אלגליל אבו אלחסן</li>
<li>יאריך צור חייו לא פאידה פי תעריף</li>
<li>מא פיהא ללתצוור לוצולהא</li>
<li>[וארגו] אן תגדו נפעא וקד</li>
<li>סרני מולאיי אלשיך אלגליל</li>
<li>חית דכר חצול עוץ אלסגל</li>
<li>וייי יסייעהו מן השמים</li>
<li>וכל אלראי לה אעני לר ישועה</li>
<li>החבר אחייה רח אן ילטף</li>
<li>ואן יגיר</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00024-00056/canvas/1">
                    
                    
                    
                        <h3>Verso</h3>
                    
                        <ol>
<li>מן אלראי אלסי אלדי קדמת דכררה (!) אד כאן סבילה אלחצור במגלסה אלרפיע والتجمل</li>
<li>בה ופעל צד דאך ומא אולאה אדאם אללה תמכינה בחמלה לא עדמתה</li>
<li>ופהמת מא דכרה פי מעני אלרקעה אלתי סלמהא אליה אדוננו יאריך ייי חיו</li>
<li>ויעלה מזלו וישמיד אויביו ושונאיו ומבקשי רעתו ואכתרת לחצרתה מן</li>
<li>אלדעא אלצאלח במא אנא מלאזמה לילי מע נהארי חסבמא קד גמרני מן احسانها</li>
<li>ונואילהא ואללה גל ועז יואצל סעאדה הדה אלחצרה אלסאמיה ויכלד אואמר[הא ]</li>
<li>ויחרס עלי אלעאלם כלהא ובאלכאץ עבדהא אנא ויחרס מולאיי אלשיך אלגליל</li>
<li>אלדי כאן בעד אללה תעאלי אלאצל פי הדה אלנעמה אד בגאהה וחסן נייתה</li>
<li>חצל לי אלחט מן הדה אלגהה אלגלילה ואללה גל אסמה יסתגיב מני פיה</li>
<li>צאלח אלאדעיה ואן כנת קציר ען תאדייה חקוקה פאלכאלק יתעלה [ויתברך ]</li>
<li>יתולי עני מכאפאתה כל כיר ומתי תמכן מולאיי אלשיך מן דכר</li>
<li>מא אנטוי עליה מן אלאדעייה באלחצרה אלסאמיה אדאם אללה עלוהא</li>
<li>אנעם בדאך ובאלג פיה ואשעארהא אן לולא אעתקאדי אלקצור פי</li>
<li>נפסי ען אלמתול בהא למא קנעת אלא במשאר]כת[הא באלאדעיה</li>
<li>ואנני מלתזם הדה אלאמאכן סארעא אלי אלכאלק גל ועז אן יחרסהא</li>
<li>ויחרס מן אלגייר איאמהא והו בגודה ולי אלאגאבה ווקפת עלי الرقعة</li>
<li>והקבה יכאפי כל עלי פעלה וקלת אן מולאיי אלשיך זכ[וי] ואן אין</li>
<li>מגלגלין זכות אילא על ידי זכוי (!) וייי יזכהו תמיד ויגלגל על ידו כל</li>
<li>זכיות ומא שרחה מן תפצל סיידי אלשיך אבו כתיר מר אפרים</li>
<li>יפרהו אלהינו וירבהו פמא אשך פיה ולא ארתאב בה וקד כתבת</li>
<li>אליה ושכרתה ואעלמתה מא ורד בה כתאב מולאיי אלשיך</li>
<li>אלגליל יעלה צור מזלו ווצלני כתאב מן מצר ידכר פיה אן</li>
<li>הדא אלצדיק حرسه الله סאירא אלי אלשאם לינקל אהלה וסאר</li>
<li>בעדה לא סימא וקד תכאלת בעד מולאיי אלשיך אלגליל אלדי ה[ו ]</li>
<li>אלעין אלמנטור בהא ולא חילה וייי הטוב בעיניו יעשה</li>
<li>וסררת במא דכרה מן עלו אלמנזלה ומא נדב לה וראי التمنع</li>
<li>מנה לראי לא חלה ומא קד עול עליה פי אלבאב אלאכר אלגליל</li>
<li>אלסני ואכתרת שכר בורא הכל יתרומם זכרו עלי מא מנחה</li>
<li>ומנח אלאמה בה מן גלאלה מנזלתה אלדי יסתצי אלכל בה</li>
<li>[ ייי יתברך] יתמם לה דלך ואני עלי גרה אלי אן ימאתל מן הייי</li>
<li>[ י]תברך וכל וגע אלקלב הו בעדה פלא יבקא בהדה אלדיאר</li>
<li>לי אנא כאץ מקאם פקד סמע קסאמתי גיר דפעה אן לם</li>
<li>יטייב לי אלמקאם באלשאם סואה ואללה גל אסמה יעצדני بحيوته</li>
<li>חית חל ואשתהי לה יעודדהו מלכנו אן ילתפת אלי נפסה</li>
<li>פי מא כנא נתגאראה ואלא יהמלה בל יפעל פיה מא ירגא מעה</li>
<li>אלתמרה אלמאתורה ובאמונה אן קעד ען דאך וייי יפיקו</li>
<li>לרצונו ויוסף סלמה אללה לם יגד מעה בעד מא כנת כתבת</li>
<li>בה שי גמלה והו מתעייש פי אלחיאכה ואוצלת כתבה אלי</li>
<li>סאדתי אלחבירים יחיו וכדלך אלי ר יסועה הפרנס ושכרו אנעאמה</li>
<li>והם יכתבו אלכתב גואב מא אנעם בה וינפד וכל מנהם פרח</li>
<li>ותתוג ובאלג פי אלדעא ודם אלזמאן אלדי [ ]</li>
</ol>
                    
                        <h3>Right Margin</h3>
                    
                        <ol>
<li>لها الله</li>
<li>אבו נצר ינצרהו מלכנו مختص</li>
<li>באלפי ברכות ואנא שדיד</li>
<li>אלשוק אלי גרתה כתיר الله عالم</li>
<li>ואסלה אבלאגה סלאמי</li>
<li>[ ] אנה ו[שלומו] ירבה</li>
<li>[ ולכל] עמו ישועה</li>
<li>אצחאבנא אעאנהם אללה</li>
<li>יתברך שמו פי כל בלד ובלד</li>
<li>בצער גדול פי באב אלמס</li>
<li>וביותר בדמשק פאן</li>
<li>ראי אן יליץ ב[עד]ם</li>
<li>יושר פעל וייי</li>
<li>יכפיל שכרו</li>
<li>ולייה אבו סעד</li>
<li>בן גאון יכדם</li>
<li>חצרתה באלדעא</li>
<li>ואלסואל ללה תעאלי</li>
<li>אן יריה גרתה</li>
<li>אלגלילה</li>
</ol>
                    
                </div>
            
        </section>
    </body>
</html>
