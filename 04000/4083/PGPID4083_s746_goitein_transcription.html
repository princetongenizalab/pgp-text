
<html>
    <head>
        <title>Transcription of Letter: T-S 16.36</title>
    </head>
    <body style="max-width: 860px; margin: auto">
        <h1>Transcription of Letter: T-S 16.36</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00016-00036/canvas/2">
                    
                    
                    
                        <ol>
<li>וצל אלכתאב אלצאדר ען אלמגלס אל[..............] אלעאלי [.....</li>
<li>שלנשיאנו שלמה......ל.. .אל... .ל אלמנפד מן בלביס ול[.</li>
<li>.ואה. .דנא בוצולה אלא ענד נאמן אלשוק אלי.אללה תע יגמע</li>
<li>עלי אלאיתאר ואלאכתיאר פאמא אחואלנא ועתבה ועתב גירה ותעגבהם מן עואק[י]</li>
<li>בדיאר מצר הדה אלמדה אלטוילה פמן יכבר חאלנא ומא צדפנאה מן אלגלא</li>
<li>פי אול וצולנא ומא תואתר עלינא מן אלנכבאת ואלמצאיב וציאע זמאננא</li>
<li>דון פאידה פהו יעדרנא לאננא עדמנא אלזמאן וציאעה דון חצול פאידה אצלא</li>
<li>אלא אלאטמאע ותדליל אלנפס באמל בחית לא תבלג מנהא כאיבין כמא</li>
<li>הו אסתכרג ויודיע תעלומות יעלם אנני מא אמלך סוי קמיץ מקטע פי</li>
<li>מואצע כליע ועמאמה מוצלה קד וצלתהא דפעאת ודכלנא לולד אלנשיא</li>
<li>יר הו וסרק גמיע מא כאן לה ועאד אלבעץ ועדמנא י דינאר מצרייה</li>
<li>ועדד יוספי ומאיה וד דראה נאצריה ובעד אלצראע אלעטים וצל לנא</li>
<li>שטר יכפי ויפצל ומא אסתחסן אשרח אחואלנא נפתצח לאן סבב</li>
<li>עואקנא אלאן ען אלתוגה אלי בלביס אן תיאבי אלציצית ואלגבה . . .אא</li>
<li>אלאבריסם אלדי לי מן בגדאד ובסאט אלגמיע מרהון עלי כרי אלדאר אלתי כננא</li>
<li>נסכנהא במצר בעד מא אופינא מן מאלי ומן אלקראבין מן כרי אלדאר מא.</li>
<li>. . . . . וקד יבקי עלינא ג דנאניר ועלינא לשכץ דכר . . . ג וסבעין</li>
<li>דרהמא ונחו ארבע דנאניר תפאריק מא חאגה אלי תפצילהא הדא סבב עואקנא</li>
<li>ואלדי זודונא בה אנצרף פאופק ללחם צר ומים לחץ ומא כל מא נחן פיה</li>
<li>ימכן שרחה אלא מע אלאגתמאע אן שא אללה תע והדה בלביס לי פי דיאר מצר</li>
<li>הדה אלמדה מא אנתפעת מנהם בפרוטה אחת אלא במאכול לאן אול וצולי</li>
<li>אליהם כאנו פי צרות בסבב אלכניסה פכרגת מן ענדהם ומא עמלו לי פסיקה</li>
<li>בל אועדוני אלי ענד כרוגי מן אלבלאד פלמא טאלת אלמדה וגרי עלינא מא הו</li>
<li>משהור ג נא אליהם עאם אול פי אלול קאלו יא מולאי פי תלך אלסבת כאן</li>
<li>אכוך ענדנא מא יחצל לך טאיל פדכלנא אלי מצר וכאן קד גית אליהם יום אלגמעה</li>
<li>כרגת מן ענדהם יום אלב ומא וצלת אלכניסה יום אלסבת וגינא אלי מצר לנחסנא</li>
<li>וחראפנא וקצדנא אן תבעד מדה פראק אכי להם אלדי אחתגו בהא ולנא</li>
<li>מדה שהרין פי כל אסבוע נטלב אלמגי אליהם וימנענא אסרנא במא עלינא</li>
<li>מן אלדיון וכאן סייר דלך אלסייד ולדה שצ אלי מצר ונחן פי אלבלאד פגא ועאד</li>
<li>וגא הו בעדה וטלב ענד אלמגי וענד אלמצי פצאר גמיע דלך מחסוב</li>
<li>עלינא ויעתדרון בה פקעדנא פי מצר נזן כרי אלדאר ותואלת עלינא אלמצאיב</li>
<li>ועדמנא מא עדמנאה ואללה אלשאהד מא קאסינא מן אלצרות ומא נחן פיה מע</li>
<li>תפקד בעץ אלגמאעה ברוכים יהיו לנא ולו אן ענד מן תערף תדביר צאלח</li>
</ol>
                    
                        <h3>right margin, straight lines, at 90’ to main text</h3>
                    
                        <ol>
<li>מא כאן גא. . אלבלאד ונחן בהא לכן עדאנא ותאדי מא חצל שי לא לנא ולא לה ול[א] ינתקד אלמולי עליי הדא אלכלאם לאן אלמולי מא גא אלאן אלא פי טלבנא</li>
<li>לכון אלנסואן אלדי לנא וצלו אלי [. . . .] אלא לגרי אלמגי אלינא וקאלו אלמוליא [. .]ב ענהם פאנעם וגא קאצדא פי טלבנא לנסרע אלמסיר אליהם לבעידהם</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00016-00036/canvas/1">
                    
                    
                    
                        <h3>verso</h3>
                    
                        <ol>
<li>לבעידהם אלי אלמוצל למא וצלהם מן אלאכבאר אלתי אזעגתהם ולולא הדא אלגרץ</li>
<li>למא כאן אלמולי קצד הדה אלבאלד ונחן בהא מע תחקקה כבאט אחואלנא ומא</li>
<li>נחן פיה מן אלצרות סיימא ובלביס לם ננתפע מן גמאעתהא ברוכים יהיו אלי אלאן</li>
<li>אלפרוטה לאן פי אול מגינא כמא דכרנא אעתדרו בצאעהם בחדית אלכניסה ופי אלעאם אלמאצי</li>
<li>אחתגו בכון אכי כאן ענדהם עלי היו כלנה וכל עאקל יעלם אן לולא צרורה אלנסואן</li>
<li>וכון אלמולי חמל ענהם כלפה אלטריק ואלא מא כאן גא אלאן מע תחקקה אננא</li>
<li>כארגין ענהא כל כאן צבר אלי בעד אלמועדים פכאן אלזמאן קד טאב והלת אלסנה</li>
<li>אלגדידה פכאן יגי פי אולהא ירבח גאליה תאניה ואנמא לצרורה אלנסואן .מ.</li>
<li>וגא עאגלא פי טלבנא וכדלך קד קלת ללמולי אלרייס הנגיד הגדול יגדל יקרו לעד</li>
<li>ואוקפת בעצהם עלי כתאב אלמולי ופיה הדא אלגרץ ומא יכלו אן בעץ מן נסי</li>
<li>לא יצדק ואללה תע עאלם אלבואטן ואדא אטלע אלמולי עלי בואטן אחואלנא</li>
<li>סוף יעדרנא וירחמנא ונחן אלאן כמא דכרת ללמולי פי אסר אלדיון אלדי עלינא ונחן</li>
<li>מומלין מן אללה תע ומועודין אן פי הדא אלאסבוע נכלץ מן אלדיון בביע וגירה ונתוגה</li>
<li>פי אלאסבוע אלדאכל אלי בלביס ונגתמע בהא אן שא אללה תע ואן ועיאד באללה</li>
<li>אתפק לנא עואק ען אלמגי אלי בלביס בעד אלסבת אסיר אלי כדמתך אלי תגי</li>
<li>אלינא ומא דכרה אלמולי פי כונה לם ימכן אלדיאן שצ אן יגבי גבאיה פהו דאם</li>
<li>עזה [. . .]פותה אלצואב וקד אכברת אלרייס דאם עזה וגירה בדלך אללה תע</li>
<li>ירחמנא אגמעין באלעוד אלי בלאדנא פקד אצגרנא אלנאס וכגלנא מנהם</li>
<li>וסאמונא וסקטת חרמתנא באלכלייה מנד וצול אלשמס שצ אלי אלאן עוד זה</li>
<li>מדבר וזה בא ויאמר והדא אקבח מן כל קביח מא יכפי קבחה עלי אלסייד</li>
<li>ולדלך אקמת עדר אלמולי ואפהמת אלמולי הנגיד יר הה וגירה אן מא גא אלמולי</li>
<li>אלא פי טלבנא לאגל אלנסואן ומא וצלהם מן אלאכבאר אלמזעגה וטלבהם אלעוד</li>
<li>אלי אלמוצל פסאלוה וכנבו(?) טלבוה מן ידה אן יגי כלפנא ניאבה ענהם פנסאל.</li>
<li>עדר אלמולי בדלך סיימא למא וקף בעצהם עלי כטה פי אל.לל.. למא אלתגינא</li>
<li>אלי הדה אלמקאמאת אלכסיסה אללה תע יעוץ ענהא וירחמנא באלעאפיה פקד קאסית</li>
<li>מן אלאמראץ דפעאת מא כאן טאירא והגעתי עד שערי מות יודו לייי חסדו</li>
<li>וסאני עטים מא דכרה אלמולי ען אכבאר אלאך אלאעז ואחואל ולדה נט רח אללה יחסן</li>
<li>אלעאקבה ואלכאדם אלנשיא ישראל הו יקבל אליד אלשריפה ויכדם אלמולי מע מא עא.</li>
<li>מן ציק אלצדר אלעטים אלדי קד מנעה ען אלאכל ואלשרב ודלך למא טרי עליה פי הדה</li>
<li>אלספרה מא כפי אנה מא אנתפע בל עדם תמן אלבגלה ואלגלאם ואשיא אכר והו</li>
<li>מטאלב פי דמשק בדיון .ל. . . . . . נסא מרהונה וקד כגלת מנהם ומן אלגמיע</li>
<li>ואנא תחת רחמה אללה תע סוף יראני אלמולי וירחמני אללה ירחמנא אגמעין ושלום הדרתו</li>
<li>. . . . . . . . . . . . . . . . . . . . . . . . . . . . . . .] יגדל לעד ושלום</li>
</ol>
                    
                </div>
            
        </section>
    </body>
</html>
