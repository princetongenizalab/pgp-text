
<html>
    <head>
        <title>Transcription of Letter: T-S 10J32.6 + T-S 10J9.24</title>
    </head>
    <body style="max-width: 860px; margin: auto">
        <h1>Transcription of Letter: T-S 10J32.6 + T-S 10J9.24</h1>

        <p>S. D. Goitein and Mordechai Akiva Friedman, <em>India Book 3: Abraham Ben Yijū, India Trader and Manufacturer: Cairo Geniza Documents‎</em> (in Hebrew) (Jerusalem: Ben-Zvi Institute, 2010).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00032-00006/canvas/2">
                    
                    
                    
                        <h3>T-S 10J32.6, recto</h3>
                    
                        <ol>
<li>בשמ רחמ</li>
<li>וצל כתאב חצרה אלשיך אלאגל מולאי וִכאן אסר כתאב ורד ואבהג</li>
<li>[כטאב] ופד וקראתה מסרורא ותאמלתה גדלא מחבורא ופהמתה וסרני</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00009-00024/canvas/1">
                    
                    
                    
                        <h3>T-S 10J9.24, recto</h3>
                    
                        <ol>
<li>[עלם סלא]מתה וצלאח חאלתה וחמדת [אללה עלי דל]ך כתי[רא] וס[אל]תה אלמזיד</li>
<li>לה מן כל כיר ברחמתה אן שאללה וקד וצל יא מולאי מא תפצלת בה</li>
<li>והו זנביל פלפל וזנגביל וזנביל מנגל ⟦וזנ⟧ ופיה קליל זנגביל וג אלקצ[אי]ע</li>
<li>אחסן אללה גזאה ותולא כפאה ולא זאל מתפצל פאמא גחלה אללימון ואלענבא</li>
<li>פוצ[לת ו]הי תאלפה גיפה רמינא בהא ואיצא וצל אלהיל וקבצת</li>
<li>רבעה מן אלשיך מצמון וקבץ הו תלאתה אלארבאע ודכר מולאי</li>
<li>לחאל אלצפר אלמעמול אנה יסתעמלה פי אלכסארה פאללה אללה לא תכלפה</li>
<li>הדה אלסנה פאלחאגה באדיה ולא תוכר מן אלצפר שי //והו\\ אלשכוץ אלדי</li>
<li>דכרתה לחצרתה פאלחאגה אלי אלגמיע באדיה ויזיד מולאי ינטר</li>
<li>כתאבי אלאולה אלדי מן עאם אול ולא יוכר לי מן אלשכוץ //אלצפר\\ אלדי דכרת</li>
<li>לה שיין אללה אללה ויקלד[ני] פי דלך אלצניע[ה] ומא כאן ברסם ⟦אלתעלם⟧ //ולדי\\</li>
<li>מן אלצפר יכון חסאבה עלי חדה ולא יכלט חסאבי בחסאבה בפצלה</li>
<li>ומא פצל לעבדה מן אלחסא[ב] שרא לה פיה קליל פ[ו]פל ואן לם יתפק אלפופל</li>
<li>כאן פלפל פי זנביל או זנבילין ליתופר נול ועשור עדן וקד צדר אלי</li>
<li>מולאי ברסם מנזלה אלשריף שי ליס לה קדר ולא כטר והו מקטע</li>
<li>אסכנדראני ופוטה שערי מכתוב עליהם אסמך וט ורקה טלחי</li>
<li>כבאר ובקמיה סכר ובקמיה זביב ובקמיה צאבון בקמיאת כבאר</li>
<li>עליהם //מכתוב\\ יגו תוגיה יוסף ואיצא אנפדת אליך ה ארטאל קצט ונצף רטל</li>
<li>כחל ווקיה לאדאן ונצף רטל זאג ונצף רטל סמג והאדה אלחואיג פי מזה</li>
<li>אלגמיע עלי יד אלנאכדא מחרוז כתב אללה סלאמתה יכץ מולאי עזיז</li>
<li>נפסה אפצל אלסלאם ושלום יהי לאדוני</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00032-00006/canvas/1">
                    
                    
                    
                        <h3>T-S 10J32.6, verso: address</h3>
                    
                        <ol>
<li>חצרה אלשיך אלאגל מולאי עבדה ושא[כר תפצלה]</li>
<li>אברהם בר פרחיה נעג יוס[ף בן אברהם]</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00009-00024/canvas/2">
                    
                    
                    
                        <h3>T-S 10J9.24, verso: address</h3>
                    
                        <ol>
<li>حضرة الشيخ الأجل مولاى إبراهيم</li>
<li>بن يجوا الإسرأﺌيلي</li>
</ol>
                    
                        <h3>T-S 10J9.24, verso: sender</h3>
                    
                        <ol>
<li>عبده يوسف بن إبراهيم</li>
</ol>
                    
                </div>
            
        </section>
    </body>
</html>
