
<html>
    <head>
        <title>Transcription of Letter: T-S Misc.25.103</title>
    </head>
    <body style="max-width: 860px; margin: auto">
        <h1>Transcription of Letter: T-S Misc.25.103</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India traders of the middle ages : documents from the Cairo Geniza : India book</em></a> (Leiden and Boston: Brill, 2008), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-MISC-00025-00103/canvas/1">
                    
                    
                    
                        <h3>Recto</h3>
                    
                        <ol>
<li>בשמֹ רחֹ</li>
<li>בלכתך לא יצר צעדיך ואם תרוץ לא תכשל</li>
<li>והיה שדי בצריך וכסף תועפות לך</li>
<li>כי יו יהיה בכסליך ושמר רגלך מלכד</li>
<li>וצלת כתב חצרה אלשיך אלאגל מולאי אטאל</li>
<li>אללה בקאהא ואדאם עזהא ועלאהא ורפעתהא</li>
<li>וסנאהא ועלוהא וארתקאהא ולא עטל</li>
<li>מן גמיע אלכיראת סאחתהא ופנאהא וחרס</li>
<li>עליהא צאלח מא אולאהא וכבת באלדל חסדתהא</li>
<li>ואהלך עדאהא וקראתהא מסרורא ותאמלתהא</li>
<li>גדלא מחבורא והיה על לבי כארץ עייפה</li>
<li>למים וכמוצא שלל רב וסכנת מנהא אִלי עלם</li>
<li>סלאמתהא וצלאח חאלתהא פחמדת אללה עלי</li>
<li>דלך כתירא וסאלתה אלמזיד למולאי מן כל כיר</li>
<li>ברחמתהא (!) ואנתהי עבדהא אלי מא שרחה</li>
<li>מולאי מן קלה〚אלמֹאִ〛כתבה למולאי פי אלעאם</li>
<li>אלמאצֹי ועבדהא יעלמהא אן כאן לי כתב</li>
<li>צחבה אלשיך אבו עבד אללה בן אבו אלכתאיב</li>
<li>ורסאלה איצֹא למולאי מן ענד עבדה פי אל-</li>
<li>מרכב אלגרבתני מרכב אלסלטאן וקד עלם</li>
<li>מולאי מא אלדי גרא עליה פראחת אלכתב</li>
<li>ואלרסאלה אלדי כאן צחבתה ופי אלמרכב אלדי</li>
<li>כאן בה אלשיך אבו זכרי בן אלשאמי כתב אערפה</li>
<li>בהא אלדי צחבה אלשיך אבו עבד בן אבו אל-</li>
<li>כתאיב פגרא עלי אלמרכב איצא מא קד</li>
<li>ערף בה מולאי לאן עבדה אסתקצא ען</li>
<li>מולאי פקאלו לי אן ביתה ואולאדה פי</li>
<li>גרבתן פארסלת מע אלמקדם דכרה ואמא</li>
<li>כבר אכוך מבשר פהו פי עאפיה ולִםִ יצל</li>
<li>פאפעל בהדא מא דכרה מולאי ואמא חדית</li>
<li>אלארבעין אלדינאר אלדי כאנת מן אלשיך</li>
<li>מצמון עלי ידי אלשיך אבו נצר בן אלישע</li>
<li>פמא מעי מן דלך עלם לא אדרי וצלה שי</li>
<li>אם לא וקד וצל מא תפצל בה מולאי מן אלגֹ</li>
<li>אלקצאע וגחלה אלליִםִ ואלזנגביל וזנביל</li>
<li>אלפלפל ואלזנגביל וקבצת גמיע דלך ושכרת</li>
<li>מולאי עלי תפצלה ואהתמאמה בדלך</li>
<li>פאחסן אללה גזא מולאי ותולא כפאה ולא</li>
<li>עדמני איאה ואמא עדר מולאי פי אלפופל</li>
<li>אלגדיד אנה מא קדר עליה פמולאי</li>
<li>מעדור פי דלך לאן קד וצל גמיע אל</li>
<li>מסאפרין ודכרו דלך וקד אנפד עבדה</li>
<li>צחבה אלשיך אבו עלי אבן אלחלא אלי</li>
<li>מנג&lt;ר&gt;ור קני&lt;נ&gt;תין סכר וקני&lt;נ&gt;תין זביב וקנינה</li>
<li>לוז צח הֹ קנאני וקנינה אללוז ממלוה</li>
<li>בסכר לאנהא נקצת קליל פמליתהא</li>
<li>בסכר וקד אנפד לה עבדה צחבה אלמקדם</li>
<li>דכרה נצף רטל זאג ונצף רטל צמגֹ</li>
<li>ועשרה ורקאת ביאץ ורטל קסט</li>
<li>ואמא אלזרניך מא קדרת עליה פי</li>
<li>אלסוק פכאן יצל אלי מולאי יכץ סיידי</li>
<li>נפסה אלעזיזה מני ב〚פ〛אפצֹל אלסלאם</li>
<li>וסאדתי אולאדה אמתעה אללה בהם</li>
<li>ואלשיך במה מכצוצין אפצל אלסלאם</li>
<li>וממלוכך (!) אולאדי יכצוך אנת</li>
<li>ואולאדך אפצל אלסלאם ושלום</li>
<li>נכתב בחדש אלול שנת</li>
<li>אתנח לשטרות</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-MISC-00025-00103/canvas/2">
                    
                    
                    
                        <h3>Verso</h3>
                    
                        <ol>
<li>חצרה אלשיך אלאגל מולאי</li>
<li>אבו אסחאק אברהם בר</li>
<li>פרחיה אלמערוף באבן יגו</li>
<li>עבדה ומלך ידה</li>
<li>כלף בר יצחק</li>
<li>רֹיֹתֹ</li>
</ol>
                    
                </div>
            
        </section>
    </body>
</html>
