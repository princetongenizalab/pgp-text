
<html>
    <head>
        <title>Transcription of Letter: CUL Or.1080 J35</title>
    </head>
    <body style="max-width: 860px; margin: auto">
        <h1>Transcription of Letter: CUL Or.1080 J35</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-OR-01080-J-00035/canvas/1">
                    
                    
                    
                        <ol>
<li>על שמך</li>
<li>כתאבי אליכם יאכותי וסאדאתי אטאל אללה בקאכם ואידכם ואסעדכם ואתם נעמתה</li>
<li>עליכם מן לסכנדריה יום אלג בקי מן תמוז ה איאם ען סלאמה ועאפיה ללה אלחמד עלי דלך</li>
<li>ואנא תחת אלמשקה ללה אלחמד עלי דלך אלדי אראד אללה כיר חסן אללה אלעאקבה ואכתב אלסלאמה</li>
<li>עלי ועלי כל ישראל ולי מדה יאכותי סלמכם אללה וכלצכם כלאץ . . פי עאפיה ונפעכם ב. .ע.</li>
<li>מא ראית מנכם כתאב גיר כתאב שיכי וסידי אבי אברהים עיאש סלמה אללה והו ידכר מלאמת</li>
<li>סידי וריסי אבי אלפצל סלמה אללה ואנא וחקכם עלי פי כל וקת נכתב אליכם גמיעה אלכתב ומא</li>
<li>נרא מנכם גואב ארגו ישגלכם פי כיר ואלסעה לא תגהלה עני סלאמתכם וצחת אבדאנכם</li>
<li>ומא אנתם פיה וקד צבק מני אליכם כתאב פי אמר מן גא למא קבלכם לעל נביע אלמסך לאן בלגני</li>
<li>אנה יסוא ח דנאניר באן נשתרי בתמנה נשאצר אן חסן ענדכם ארסלה אלי אחד אלעביד</li>
<li>יכון פי מוצעי לאן מא ימכנני נזול מן אלמרכב לא יחדת דיה ואנא פי האדה מר.קק פאן</li>
<li>חסן ענדכם אכתבה אלי חתא לא יכון עלי חגא מן אלגיר ואמא אלרחל אלדי דפע אלי סידי וריסי</li>
<li>אבי אברהים עיאש מא ימכן אכראגה לאנה פי באב קדאם מא ימכן יכרג למירה וינקץ אלאחמאל</li>
<li>ערפתכם לאן מא ימכן וליס קט פי האדא חגה וקד יא שיוכי וסאדאתי ארסלת אלכתב אלדי מעי</li>
<li>לכם ולגירכם מע רגל פאסי תקה יערף אכותך גיד ווציתה ווכת עליה גיר אלדפתר ואל ותיקה</li>
<li>לשיכי אבי אברהים כליתהא מעי והי תצל לאנהם קריבין מן ברקה וטיבה קלובכם בוצולהא ו אנא</li>
<li>מעלק אלקלב בכם אלי אן יגיני כתאבכם בעאפיתכם וצחת אבדאנכם לא סלמכם אללה וכלצכם</li>
<li>כלאץ פי אעפיה וגעלני מן כל סון פדאכם וגמע ביני ובינכם עלי כיר ובין אהלכם ולא שמת בכם לא עדו</li>
<li>ולא חאסד ולא קטע ביא בחיאתכם לאני מחסוב עליכם ואנא ואחד מנכם כדא נקול וכדא ניתי וכדא</li>
<li>עתקא[[. .]]די(!) פיכם פנחב מנכם אן כרגת אלקאפלה לא תסכרו מן מא תרסלה אלמקנעה</li>
<li>ואלתוב אלקיראני אלדי ועדני ביה סידי אבי אלפצל סלמה //אללה// האדי אול חאגתי ענדי ואנא ואללה</li>
<li>גרמני תמנה למן גא כתאבה בלקירואן אן שאללה אללה וליס יציע לה שי ענה והי חאגה כבירה [[ו. . .]]</li>
<li>וכדא נריד כתבכם לסידי אבי אלכיר סלמה אללה בלשפקה ואלמראעה ולשיכי אבי אצחק בן טבון</li>
<li>סלמה אללה ואבו אלצרור אכי וסידי לאן כתבכם הו חצורכם סלמכם אללה געלכם אללה אבדא תפעלה</li>
<li>אלגמיל פי אהל אלכיר ואהל אלאצול ומן יקול כל גמיל ומן יערפה ויקול ביה לא עדמכם אללה</li>
<li>פצלה ואחסאנה וגודה וכרמה וגמע בינכם ובין פתיאנכם לאנכם מצתחקין לכל כיר ואעלמה</li>
<li>אן אלכיר יבקה עלי אלחד ללאבד ובלה לא זאלת מחבתכם מן קלבי אבדא לאני בעץ מן אלגמיל</li>
<li>ירצך פי קלבי אבדא וכיף גמילכם אלדי אשמלני וסתרני סתרכם אללה ולא אוראני פיכם נקבה</li>
<li>פנחב לא תפרטו פימא כתבת אליכם פי כתאבי ואן אמכנכם אן תשתרון לי רדא לבן אכי אבו אלפרח</li>
<li>ננ לאני ואללה מא אשתרית לה חסנא פלמא קרית כתאב סידי אבי אלכיר והו יכד עלי פי שרא תוב לדארי</li>
<li>ומקנעה ומעגר ורדא לכן אכי פנחשראה ונחסבה מנכם הדיה נרפע ביה קלבה ונחסבה תמנה</li>
<li>עלי סידי אבי אלכיר מן דינ אלי דינ ורבע ארפעה קלבה רפע אללה קלובכם ולא איתם אולאדכם</li>
<li>ואלסלאם עליכם ובלגה שיכי וריסי אלחאנאן אבי זכרי סלמה אללה סלאמי וסידי אבי אברהים</li>
<li>עיאש אלסלאם וכל גמאע תסאל סלאם ואחב מנכם כתבת לסידי אבי אלחסן עמאר פי שרא סלתין</li>
<li>חלוה לסידי אבי אלכיר לאנה אכד עלי כתיר פי שראהא לאן אלסלא עטיתהא לעתמאן אללכי</li>
<li>כלצכם אללה ואחסן עקאבאכם וכאר לכם ורזקכם חין וחסד ענד בורה הכל ולא אכלאני</li>
<li>מוצעכם ואחרס בעצכם עלי בעץ ולא אפרק שמלכם ואלען באגדכם וזהק בסקרך</li>
<li>ומן יריד בכם סון וביא אנא מחבכם ומעתרף בגמילכם וכתבכם תצל לאצחאבנה וכתבי</li>
<li>תגיכם במא כתבתם ביה ואני נקף עלי כל כתאב לכם ושלומכם ירבה ויפרה</li>
<li>ונחב כתוב בן שטאר יגיני בקבץ .לכ דינ וכרא סלמאן בן בשראן בדינרין</li>
</ol>
                    
                        <h3>right margin, straight line at 90 degrees to main text</h3>
                    
                        <ol>
<li>ובלגנא אן אלמסך בח דנאניר אלביעה אן חסן ענדכם ביעה ארסלה אלי נרסלה אליכם אן חסן ענדכם</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-OR-01080-J-00035/canvas/2">
                    
                    
                    
                        <h3>verso</h3>
                    
                        <ol>
<li>לשיוכי וסאדאתי סלמהם אללה אבי אברהים מן יהודה בן יוסף בן שמחה ננ ואדהם</li>
<li>ואבי אלפצל אידהם אללה אסמעיל וצאלח</li>
<li>בני ברהון אלתיהרתי ננ</li>
</ol>
                    
                </div>
            
        </section>
    </body>
</html>
