
<html>
    <head>
        <title>Transcription of Letter: CUL Or.1080 J35</title>
    </head>
    <body style="max-width: 860px; margin: auto">
        <h1>Transcription of Letter: CUL Or.1080 J35</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-OR-01080-J-00035/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">ע'ל' ש'מ'ך'</span></li>
<li><span lang="he">כתאבי אליכם יאכותי וסאדאתי אטאל אללה בקאכם ואידכם ואסעדכם ואתם נעמתה</span></li>
<li><span lang="he">עליכם מן אלסכנדריה יום אלג' בקי מן תמוז ה' איאם ען סלאמה ועאפיה ללה אלחמד עלי דלך</span></li>
<li><span lang="he">ואנא תחת אלמנארה ללה אלחמד עלי דלך אלדי דאר אללה כיר חסן אללה אלעאקבה וכתב אלסלאמה</span></li>
<li><span lang="he">עלי ועלי כל ישראל ולי מדה יאכותי סלמכם אללה וכלצכם כלאץ אן פי עאפיה ונפעכם בר[א]עי</span></li>
<li><span lang="he">מא ראית מנכם כתאב גיר כתאב שיכי וסידי אבי אברהים עיאש סלמה אללה והו ידכר מלאמת</span></li>
<li><span lang="he">סידי וריסי אבי אלפצ'ל סלמה אללה ואנא וחקכם עלי פי כל וקת נכתב אליכם ג'מיעה אלכתב ומא</span></li>
<li><span lang="he">נרא מנכם גואב ארגו שגלכם פי כיר ואלסעה לא תג[יב]ו ענ[י] סלאמתכם וצחת אבדאנכס</span></li>
<li><span lang="he">ומא אנתם פיה וקד צבק מני אליכם כתאב פי אמר מוגי למא קבלכם לעל נביע אלמסך לאן בלגני</span></li>
<li><span lang="he">אנה יסוא ח' דנאניר כאן נשתרי בתמנה נשאצ'ר אן חסן ענדכם ארסלה אלי אחד אלעביד</span></li>
<li><span lang="he">יכון פי מוצ'עי לאן מא ימכנני נזול מן אלמרכב אלא יחדת ריח ואנא פי האדה מדקק פאן</span></li>
<li><span lang="he">חסן ענדכם אכתבה אלי חתא לא יכון עלי חגא מן אלגיר ואמא אלמאל אלדי דפע אלי סידי וריסי</span></li>
<li><span lang="he">אבי אברהים עיאש מא ימכן אכראגה לאנה פי באב קדאם מא ימכן יכרג אלמירה וינקץ' אלאחמאל</span></li>
<li><span lang="he">ערפתכם לאן מא ימכן וליס קבלי פי האדא חגה וקד יאשיוכי וסאדאתי ארסלת אלכתב אלדי מעי</span></li>
<li><span lang="he">לכם ולגירכם מע רגל פאסי תקה יערף אבו תכתיר ווציתה ווכת עליה גיר אלדפתר ואלותיקה</span></li>
<li><span lang="he">לשיכי אבי אברהים כליתהא מעי והי תצל לאנהם קריבין מן ברקה וטיבה קלובכם בוצולהא ואנא</span></li>
<li><span lang="he">מעלק אלקלב בכם אלי אן יגיני כתאבכם בעאפיתכם וצחת אבדאנכם לא(!) סלמכם אללה וכלצכס</span></li>
<li><span lang="he">כלאץ פי עאפיה וגעלני מן כל סי פדאכם וגמע ביני ובינכם עלי כיר ובין אהלכם ולא שמת בכם לא עדו</span></li>
<li><span lang="he">ולא חאסד ולא קטע כיר בחיאתכם לאני מחסוב עליכם ואנא ואחד מנכם כדא נקול וכדא ניתי וכדא</span></li>
<li><span lang="he">&lt;א&gt;עתקאדי פיכם פנחב מנכם אן כרגת אלקאפלה לא תסניו(!) מן מא תרסלה אלמקנעה</span></li>
<li><span lang="he">ואלתוב אלקיראטי אלדי ועדני ביה סידי אבי אלפצ'ל סלמה //אללה// האדי אול חאגתי ענדה ואנא ואללה</span></li>
<li><span lang="he">אדפע תמנה למן גא כתאבה באלקירואן אן שא אללה וליס יצ'יע לה שי ענדי והי חאגה כבירה [[        ]]</span></li>
<li><span lang="he">וכדא נריד כתבכם לסידי אבי אלכיר סלמה אללה באלשפקה ואלמראעה ולשיכי אבי אצחק פטרון</span></li>
<li><span lang="he">סלמה אללה ואבי אלצרור אכי וסידי לאן כתבכם הו חצ'ורכס סלמכם אללה געלכם אללה אבדא תפעלה</span></li>
<li><span lang="he">אלגמיל פי אהל אלכיר ואהל אלאצול ומן יקול באלגמיל ומן יערפה ואקול פיה לא עדמכם אללה</span></li>
<li><span lang="he">פצ'לה ואחסאנה וגודה וכרמה וגמע בינכם ובין פתיאנכם לאנכם מצתחקין לכל כיר ואעלמה</span></li>
<li><span lang="he">אן אלכיר יבקה עלי כל חד ללאבד ובאל&lt;ל&gt;ה לא זאלת מחבתכם מן קלבי אבדא לאני בעץ' מן כל גמיל</span></li>
<li><span lang="he">ירצך' פי קלבי אבדא וכיף גמילכם אלדי אשמלני וסתרני סתרכם אללה ולא אוראני פיכם נחבה</span></li>
<li><span lang="he">ונחב לא תפרטו פי מא כתבת אליכם פי כתאבי ואן אמכנכם אן תשתריו לי רדא לבן אכי אבו אלפרח</span></li>
<li><span lang="he">נ'נ' לאני ואללה מא אשתרית לה חסנא פלמא קרית סידי אבי אלכיר והו יכד עלי פי שרא תוב לדארי</span></li>
<li><span lang="he">ומקנעה ומעגר ורדא לבן אכי פנח&lt;ב&gt; שראה ונחסבה מנכם הדיה נרפע ביה קלבה ונחסבה תמנה</span></li>
<li><span lang="he">עלי סידי אבי אלכיר מן דינ' אלי דינ' ורבע ארפעה קלבה רפע אללה קלובכם ולא איתם אולאדכם</span></li>
<li><span lang="he">ואלסלאם עליכם ובלגה שיכי וריסי אלחאנאן אבי זכרי סלמה אללה סלאמי וסידי אבו אברהים</span></li>
<li><span lang="he">עיאש אלסלאם וכל גמאעת&lt;כ&gt;ם אלסלאם ואחב מנכם כתבת לסידי אבי אלחסן עמאר פי שרא סלתין</span></li>
<li><span lang="he">חלוה לסידי אבו אלכיר לאנה אכד עלי כתיר פי שראהא לאן אלסלה עטיתהא לעתמאן אללכי</span></li>
<li><span lang="he">כלצכם אללה ואחסן עקאבאכם וכאר לכם ורזקכם ח'י'ן' ו'ח'ס'ד' ענד ב'ו'ר'א' ה'כ'ל' ולא אכלאני</span></li>
<li><span lang="he">מוצ'עכם ואחרס בעצ'כם עלי בעץ' ולא אפרק שמלכם ואלען באגד'כם ואחקב סתרה</span></li>
<li><span lang="he">ומן יריד בכם סין וכיא אנא מחבכם ומעתרף בגמילכם וכתבכם תצל לאצחאבנה וכתבי</span></li>
<li><span lang="he">תגיכם במא כתבתם פיה לאני נקף עלי כל כתאב לכם ושל'ו'מכם' י'רב'ה וי'פרה'</span></li>
<li><span lang="he">ונחב כתאב בן שטור יגיני בקבץ' אלכ' דינ' וכדא סלמאן בן בשרון בדינרין</span></li>
</ol>
<p> </p>
                    
                        <h3>right margin, straight line at 90 degrees to main text</h3>
                    
                        <ol>
<li>ובלגני אן אלמסך בח' דנאניר אלביעה אן חסן ענדכם ביעה ארסלה אלי נרסלה אליכם אן חסן ענדכם</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-OR-01080-J-00035/canvas/2">
                    
                    
                    
                        <h3>verso</h3>
                    
                        <ol>
<li>לשיוכי וסאדאתי סלמהם אללה אבי אברהים מן יהודה בן יוסף בן שמחה נ'נ'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ואדהם</li>
<li>ואבי אלפצ'ל אידהם אללה אסמעיל וצאלח</li>
<li>בני ברהון אלתיהרתי נ'נ'</li>
</ol>
                    
                </div>
            
        </section>
    </body>
</html>
