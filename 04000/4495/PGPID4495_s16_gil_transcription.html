
<html>
    <head>
        <title>Transcription of Letter: DK 333 (alt: 18)</title>
    </head>
    <body style="max-width: 860px; margin: auto">
        <h1>Transcription of Letter: DK 333 (alt: 18)</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/4495/iiif/canvas/1/">
                    
                    
                    
                        <h3>Recto</h3>
                    
                        <ol>
<li>כתאבי יסידי ומולאי אטאל אללה בקאך ואדאם עזך מן</li>
<li>אלקדס עמרה אללה ען סלאמה ללה אלחמד ולה אלשכר עלי</li>
<li>אחסאנה קד עלם אללה תעאלי שגל קלבי באכבארך ומא</li>
<li>אשתכיתה מן נקץ מא כאן בידך גיר אן אללה תעאלי</li>
<li>יכלף ויעוץ פלא תחמל עלי קלבך ואנוי אלעודה</li>
<li>אלי אלקדס אלמבארך פמא יציע הקודש (!) ברוך הוא</li>
<li>ואנת תעלם יסידי מא קאלה ברזלי ישב נא עבדך</li>
<li>וג ואמא אלרזק פליס הו שי באלחרץ כמא קד</li>
<li>ערפת אלדי קד קאלה אלולי עלו (!) השלום כי לו (!)</li>
<li>לקלים המירוץ וגו ובאלגמ &lt; ל &gt; ה מא יקאל שיא אלא</li>
<li>ואנת חרסך אללה עארף בה ופי יומנא האדא גרא</li>
<li>לי מע תאבת שי יטול שרחה וקבצת כמס</li>
<li>אלצנאניר מנהא דינרין צחאח ואלבאקי רבאעיאת</li>
<li>צפליה גדד ועתק וקטע ולו אתפק לי פי סאעתי</li>
<li>מן אנפדה עלי ידה לאנפדתהא וליס הי שי יכתב</li>
<li>בהא ספתגה ואנא אחרץ אדפעה ללארגאני</li>
<li>ואוכסה פיה שי ואכד בהא ספתגה אן וצל כתאבך</li>
<li>בדלך פקד דכר אן בינה ובין ר אברהם בר יצחק</li>
<li>אלתלמיד מעאמלה ואמא מא דכרתה מן חאל[ה]</li>
<li>פלו אנה חאצר פי אלפדס לאחצרתה ואלזמתה אן</li>
<li>יקים לך באלדנאניר וכנת אקבצהא מנה גיר</li>
<li>אנה גאיב פי זגרר (!) וקד סאלת מן יכתב אלי סידי</li>
<li>אלחביר ר עלי באן יסאעד פי כלאץ מאלך וכדלך</li>
<li>אלי סידי אבסחק (!) אברהים משוש הישבה (!) שצ</li>
<li>פנתצר (!) מא יכון ואעלמני וקד כתבת אנא איצא</li>
<li>אלי סידי אבי אסחק ברהון ביר משה החבר זל</li>
</ol>
                    
                        <h3>Margin</h3>
                    
                        <p>פי אלענ[אי]ה לך אללה תעאלי יעינך ודרג כתאבי האדא</p>
                    
                </div>
            
                <div data-canvas="https://geniza.princeton.edu/documents/4495/iiif/canvas/2/">
                    
                    
                    
                        <h3>Verso</h3>
                    
                        <ol>
<li>כתאב אלי סידי אבי אלפרג הבה אלכוהן חרסה אללה</li>
<li>תוצלה אליה ואן כאן פי אלריף תתפצל תנפדה</li>
<li>אליה ולא תוכר כתאבך עני בגמיע מא תותרה</li>
<li>ולעל יסאעדך סידי אבי אלפרג הבה פי קבץ</li>
<li>אלדנאניר אללה אללה פי אלגואב אלגמאעה יכצוך</li>
<li>באתם אלסלם והם מסתוחשין לך אללה ירדך שלום</li>
<li>ואתה שלום וביתך שלום וכל אשר לך שלום</li>
<li>וקד אתצל אן עמראן יערץ בדכר אדנינו גאון</li>
<li>שלמה זצל ולחיה (!) עד מא יחצן (!) לה יתגיר ען טרקה</li>
<li>אלקביחה גם שיבה זרקה בו והו (!) לא ידע ומא אקול</li>
<li>אכתר מן האדא ברית שלום</li>
</ol>
                    
                        <h3>Upside-Down</h3>
                    
                        <ol>
<li>لسيدي ابي يعقوب اسحق بن يعقوب الحبير من حيم بن سلامة</li>
<li>المقدسي الفسطاط ان [شاء الله]</li>
<li>اطال الله بقا٥ وادام عز٥ وتاييد٥ يصل دار الصرف بمصر</li>
<li>الحسين بن نفيع وولد٥...</li>
</ol>
                    
                </div>
            
        </section>
    </body>
</html>
