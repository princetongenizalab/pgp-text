
<html>
    <head>
        <title>Transcription of Letter: ENA 4020.6</title>
    </head>
    <body style="max-width: 860px; margin: auto">
        <h1>Transcription of Letter: ENA 4020.6</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/d0d2470a-5951-4c41-82cf-143558f46483/manifest/canvas/00076486-ba06-4c3c-a1bc-ac0d7bd52c12">
                    
                    
                    
                        <h3>Recto</h3>
                    
                        <ol>
<li>נתן ראש ישיבת גאון יעקב</li>
<li>בירבי אברהם זכרו לברכה</li>
<li>ליקירנו חשובנו נכבדנו מרנא ורבנא ברכה תלמידנו החכם</li>
<li>והנבון החרד במצות אלהי ישראל ישמרו קדושנו וינצרו</li>
<li>יוצרנו ביר רוח נע וצל כתאבה אדאם אללה עזה אבראנ[י]</li>
<li>ידכר פיה אן סבק אלינא מנה כתאב דרגה כתאב דפעה אליה</li>
<li>רצוי הישיבה יחי לעד גא מן אלגרב וקד וצל יוגב אן יכתב</li>
<li>אלי אלגרב רצוי הישיבה יערפהם כסה כאתב אלכתאב במצר</li>
<li>אעני //אלצבי// בן מאיר ואן אחרם במצר ואחרם בעכא //ואלרמלה// ואן אבוה</li>
<li>אחרמה למה [ו]קף עלי אלכתאב תם ידכר אגתמאע אהל</li>
<li>דמשק וצלאתהם עלינא ראש ישיבה [וכתבהם] מחצר שהד</li>
<li>פיה אול יום ת רגל והם עלי אלאשהאד פיה [ואמא] לילתנא הדה</li>
<li>אעאדהא אללה עליך אעואם כתרה וזכאך לבנין ביתו</li>
<li>וכשם שעשו נסים לאבותנו בימים האלו כן יעשה לנו</li>
<li>כאנת לילה לם ישאהד אחסן מנהא אגתמע פי אלמגלס</li>
<li>נחו ת רגל ופי אלקאעה אכתר מנהם ולם יבקא</li>
<li>רבאן ולא קרא אלא וחצרו פכאן שי חסן לם ירא</li>
<li>מתלה ולעל אחצר ל שמעה צבחי ופוק קק שמעה</li>
<li>ונחו ל מנארה ועשרין בקנדלה ואצת אלדניא וחצרו</li>
<li>אלגוים וקרית אלמגלה פי נחו ל מצחף קראת חסנה</li>
<li>//ולם יחצר אחד פי כניסה אלעראקין וכאן פי אלשאמין נחו עשרין וענד אלפאסי דון עשרה//</li>
<li>וימכן כאן חאצר קק קרא כל גליל פיהם ופסקו מעלמין</li>
<li>אלקראין באלנאס ופרחו אלנאס באתלאף אלכלמה וחצור</li>
<li>אלטאיפתין מעא וצלית עלי אלטאיפתין גמיעא וכרגו אלנאס</li>
<li>שמחים ואגמעו אלנאס //עלי// אן לם ירא מתל הדא אלפורים</li>
</ol>
                    
                        <h3>Recto - right margin</h3>
                    
                        <ol>
<li>מן איאם</li>
<li>בן אלקזאז וכאן</li>
<li>תקול בפה אחד</li>
<li>ברוך ייי אלדי</li>
<li>גמע כלמה אלטאיפתין</li>
<li>עלי ידיך ופי מגלסך</li>
<li>ופרח אלנאס עטים</li>
<li>וקד וצלת כתב</li>
<li>מן אלדמשקין אלסאעה</li>
<li>עדה באלהנא לנא</li>
<li>באלמתיבה</li>
<li>ונכתץ אטיב</li>
<li>אלסלאם ודכרת</li>
<li>אן כתאבי לם</li>
<li>יצל אלי יקירנו רבנא</li>
<li>נט רח ולולא שגלי</li>
<li>במכאתבה אלדמשקין</li>
<li>לקדמת אלכתאב</li>
<li>אליה וכתאבי יצל</li>
<li>אליה בעד הדא</li>
<li>כמא יגב לכבודו</li>
<li>ועלקת עלי עגלה</li>
<li>ושלומך</li>
<li>ירב</li>
<li>ישע יקרב</li>
</ol>
                    
                </div>
            
                <div data-canvas="https://figgy.princeton.edu/concern/scanned_resources/d0d2470a-5951-4c41-82cf-143558f46483/manifest/canvas/a59a2fc6-321b-45e8-9ac3-f01543e9be39">
                    
                    
                    
                        <h3>Verso - address</h3>
                    
                        <ol>
<li>لولدي العزيز علي ابي البركات بن روح&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;</li>
<li>اطال الله بقاه وادام عزه وتاييده ونعماه</li>
<li>من والدته يصل الفسطاط</li>
<li>ان شاء الله</li>
</ol>
                    
                </div>
            
        </section>
    </body>
</html>
