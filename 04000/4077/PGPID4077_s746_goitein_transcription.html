
<html>
    <head>
        <title>Transcription of Legal document: T-S 16.333</title>
    </head>
    <body style="max-width: 860px; margin: auto">
        <h1>Transcription of Legal document: T-S 16.333</h1>

        <p>S. D. Goitein, unpublished editions.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-00016-00333/canvas/1">
                    
                    
                    
                        <ol>
<li>שהדותא דהות באנפנא אנן שהדי דחתמות ידנא לתחתא כן הוה חצר מ הבה בר מ משה</li>
<li>נע דידיע בן אלצלעה וקאל לנא כאן בין אכי אבי אלמנא אלמתופא ובין אלשיך אבי אלכיר מ</li>
<li>צדקה בר מ יעקב דידיע בן אלרצאציה נע מעאמלאת ולמא תופי אכי וליס לה מן</li>
<li>יסתחק ארתה סואיי פכאטבתה וגרי ביננא מקאולאת ראית פיהא אלמסאהלה</li>
<li>ודכלו ביננא זקני יושר אוהבי שלום וקררו באן ידפע לי דינאר ואחד ונצף דינ</li>
<li>ואבריה פדפע לי אלדינאר ונצף אלמקדם דכרה פקבצתה וצאר אליי ען כמאלה</li>
<li>ותמאמה ואלאן אשהדו עלי ואקנו מני מעכשו ואכתבו ואכתמו עלי גמיע אלאלפאט</li>
<li>אלמחכמה ואלמעאני אלמוכדה ובכל לישאני דזכואתא וסלמו דלך אלי אלשיך אבי אלכיר מר</li>
<li>צדקה דנן בר מ יעקב נע ליכון בידה לליום ובעדה חגה וותאק אנני מקר ענדכם</li>
<li>פי צחה מני וגואז אמר טאיעא מן גיר קהר ולא גבר ולא אכראה ולא סהו ולא גלט</li>
<li>ולא עלה בי מן מרץ ולא גיר דלך מן גמיע מפסדאת אלשהאדה באני קד אבראתה מן</li>
<li>גמיע אלדעאוי ואלמטאלבאת ומן סאיר אלעלק ואלתבעאת אלדי תתגה לי עליה מן קבל אכי</li>
<li>אבי אלמנא אלמתופא ומן קבלי אנא הבה איצא בראה כאמלה תאמה נאגזה פאצלה</li>
<li>קאטעה חאסמה לסאיר אלדעאוי בראה קבץ ואסתיפא בראה לא רגעה לי עליה</li>
<li>בעדהא במטאלבה לא מן קבל אכי ולא מן קבלי בראה לא שרט עליהא ולא חגה תבטלהא</li>
<li>ולא תאויל יעלהא בראה מני אנא הבה פי חיותי ומן וראתי בעד ופאתי למר צדקה דנן</li>
<li>פי חיותה ולוראתה בעד ופאתה מכל דר ומר ומכל דין ודברים ומכל דבר הקרוי</li>
<li>ממון ומכל אונאה ותרעומת מדיני אדם ודיני שמים ומכל טענה וערערה מטענת</li>
<li>בארי ומטענת שמא ומכל תביעה ומכל אלה וקללה וחרם ונידוי ושבועה ושמותא</li>
<li>סתם ופירוש ומהנעלת כל בית דין בין בדיני ישראל בין בנימוסי אומות העולם אד לם יבק</li>
<li>לי ענדה ולא פי קבלה ולא פי דמתה חק מן גמיע אלחקוק ולא שי מן סאיר אלאשיא לא דהב</li>
<li>ולא פצה ולא דנאניר ולא דראהם ולא חדיד ולא נחאס ולא קצדיר ולא רצאץ ולא</li>
<li>בצאעה ולא תגארה ולא שי מן סאיר אלאשיא אלתי ימתלכוהא אלנאס תחת כל השמים</li>
<li>מן קליל וכתיר וגליל וחקיר משוי פרוטה ולעילא ולא דין ולא דיין ולא פיקר ולא הימר</li>
<li>ולא מימר ולא משמע ולא מידן ולא מזכא ולא תיגר ולא מצו ולא טענה ולא ערערה</li>
<li>ולא שבועה [ולא] גלגול שבועה ולא שמותא ואפילו חרם סתם והרי הוא פטור מכל אנפי</li>
<li>דשבועות והרי הוא בהתר גמור ובמחילה גמורה בפה ובלב בעולם הזה ולעולם</li>
<li>הבא וקד מחלת לה מעכשו כל סהו וכל גלט וכל תרך וכל פשרה גרת ביני ובינה ובין</li>
<li>אכי ובינה מימות עולם ועד עכשו וכתבת לה הדא אלכתאב ליכון בידה וביד וראתה</li>
<li>בעדה אריך ושריר וקיים ומוחזק דיזכון ביה בכל בתי דינים לעלם לא כאלאסנאדאת</li>
<li>ולא כמצאדיר אלכתב אלא כאוכד ואתקן מא סטרוה רבותינו זל פי מתל דלך וכל</li>
<li>כתבי בכל כתב ולשון דיפקון למירעם ולבטולא ית שטרא דנן בטילין אינון מעכשו</li>
<li>קדמיכון וחשיבין כחספא בשוקא דלית ביה ממש ולכל בית דין דיפקון לא ליעבדון</li>
<li>דינא מנהו ובטילית נמי כל מודעי ותנאי דמסירין לנא ודמסרנא על שטרא דנן</li>
<li>כתיקון חכמים וקנינא מן מר הבה דנן בכלי הכשר וביד ליד על דעתו לקנות בו למר</li>
<li>צדקה דנן בכל מה דכתיב ומפרש לעילא ושהדותא דא כתבנא וחתמנא ויהבנא</li>
<li>למר צדקה דנן דליהוי בידיה לזכו ולראיה וכאן דלך פי אלעשר אלאכיר מן תמוז מן סנה</li>
<li>אלף וארבע מאי'ה ועשר סנין לשטרות ותאכרת כתאמתנא אלי אלעשר אלאול מן אב</li>
<li>מן אלסנה אלמדכורה שריר וקיים ישועה בר שלמה נע</li>
<li>שמרי'ה הכהן בר נתן נע עובדיה בר חלפון בר שמואל תנצבה</li>
</ol>
                    
                </div>
            
        </section>
    </body>
</html>
