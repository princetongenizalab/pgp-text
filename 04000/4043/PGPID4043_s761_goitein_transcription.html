
<html>
    <head>
        <title>Transcription of Letter: L-G Misc. 43</title>
    </head>
    <body style="max-width: 860px; margin: auto">
        <h1>Transcription of Letter: L-G Misc. 43</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-LG-MISC-00043/canvas/1">
                    
                    
                    
                        <ol>
<li>יצח]ק ירושלמי</li>
<li>בשמ רח</li>
<li>מושב הדרת כגק מרינו ורבינו אליה</li>
<li>הדיין החכם והנבון שצ ינהי אלממלוך</li>
<li>בעץ שוקה אלי אלפאטה אלמפידה וטלעתה</li>
<li>אלסעידה פאסאל בורא עולם אן יוסף לו</li>
<li>כבוד על כבודו וימציאו חן וחסד בעיני</li>
<li>אלהים ואדם ויגמע שמלה בולדה אלעזיז</li>
<li>אלרייס אבו זכרי פי כיר ועאפיה וכאן קד</li>
<li>כרג אלממלוך מן בלביס וכאן אמלי אן נעבר</li>
<li>מצר נסלם עלי אלמולא פכאן אלוקת צייק מן</li>
<li>גהה חג הפסח ואלמולא יעלם חקיקה אל</li>
<li>מחבה ואלהים יודע מא פי כלאמי ריא</li>
<li>והוא בוחן לבות(!) עיד דלך פאן מוצלהא</li>
<li>קצדני אן עזיידך סואל פי אן תגתהד פי אן</li>
<li>תערף סיידנא אלנגיד אנה נאל ען מיראת</li>
<li>כתיר אבן אכוה אבו אלפתוח כל סנה יסאעדה</li>
<li>פי אלגאליה פלמא תופי עז עלי וחצל אן קד</li>
<li>וצל אכתר דרהמה אלי אסכנדריה פסאל אן</li>
<li>יסעף מנה בשי פלם ישאו אהל בית</li>
<li>אכוה פחצל אנה אראד אן יודר אלמגיע</li>
<li>באלחמס פהדינאה וקאם בראיה אן ימצי</li>
<li>אלי אלמולא יכון לה למליץ ענד רבינו פי אן</li>
<li>יכון מן אלמצלחה אן יסתרוה בשוי עלי אן</li>
<li>אלשרע מא יוגב לה שיאלא מן גהה מא ינטר</li>
<li>מן נקץ אחואלה לאנה פי אדון חאל גדא ואלמולא</li>
<li>מא יחתאג מן יערפה בה ואדני חכם כמלאך</li>
<li>האלהים ושלומך יגדל וירבה כארבה אנ"ס</li>
<li>ושלום השר אלולד אלעזיז אללה יגעלה</li>
<li>לשם ולתהלה ומן תפצלך נחב אן תסייר</li>
<li>ען ממלוכך הדה אלכתב אלי בלביס לאן</li>
<li>תרכת חואיגי עלי אן נעייד ונעוד</li>
<li>פלם נקדר</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-LG-MISC-00043/canvas/2">
                    
                    
                    
                        <h3>verso</h3>
                    
                        <ol>
<li>ויא מולאי כאן ממלוכך קד תרך ענד</li>
<li>אלשיך בו אלמגד אלמלמד בן אכת אלשיך</li>
<li>אבו אלבקא בן אלנחאל פי בלביס סנדאל חדיר</li>
<li>ומקץ לעל תנעם עלי ממלוכך תקול לי(!)</li>
<li>אברהים בן אבו נצר בן הרון ימצי אלי</li>
<li>ענדה יאכדהם מנה פקד אוציתה</li>
<li>עליהם פאנא מחתאג אליהם בפצלך</li>
<li>ותוצל אליה כתאבה בתפצלך עלי כאדמך</li>
</ol>
                    
                        <h3>address, bottom of the page, straight lines, at 180’ to main text</h3>
                    
                        <p>חצרה אלשיך אלאגל אלרייס אלגליל כגק</p>
<p>מר ורבינו אליה הדיין החכם והנבון שצ</p>
<p>אלי מצר</p>
                    
                </div>
            
        </section>
    </body>
</html>
