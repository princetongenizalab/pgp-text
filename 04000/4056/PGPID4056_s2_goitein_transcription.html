
<html>
    <head>
        <title>Transcription of Letter: Halper 395</title>
    </head>
    <body style="max-width: 860px; margin: auto">
        <h1>Transcription of Letter: Halper 395</h1>

        <p>S. D. Goitein, handwritten texts.</p>

        
        <section dir="rtl" lang="jrb">
            
                <div data-canvas="https://colenda.library.upenn.edu/phalt/iiif/2/81431-p30p0x88h/canvas/p1">
                    
                    
                    
                        <h3>Recto</h3>
                    
                        <ol>
<li>בשמ רחמ</li>
<li>כתאבי אליך יאכי ואעז אלכלק עלי וענדי אטאללה בקאך</li>
<li>ואדאם תאידך ותמכינך וכבת אעדאך ען חאל</li>
<li>סלאמה ונעמה גמע אללה שמלנא עלי אפצל אלאחואל</li>
<li>ואתם אלאמאל בקדרתה ואעלמכם אנני קד</li>
<li>אנפדת לכם עלי //יד// בכור בן נציר מן סנהור אלמדינה</li>
<li>לאנהא קריבה מני והו ואכותה ביאעין בסנהור</li>
<li>אנפדת מעה אליכם ד דנאניר גדד באלצנגה</li>
<li>ועשרין דרהם ורק סוא וכנת קד אנפדת לכם דינר</li>
<li>ואחד וכמסין דרהם ורק מר מנהא תלתה עשרה</li>
<li>דרהם אגרה אלקנד וואגבה פי אלמניה פאשתרו</li>
<li>באלדינר ואלסבעה ותלאתין דרהם קמח אללה אללה</li>
<li>ותמצו אלי מעאלי בן תמר אלעטאר אלדי פי ברכה</li>
<li>רמיס פלה גיראן ש/א/מיין ידכלו בכל שי יואקפהם עלי</li>
<li>דכול אלחאגתין מן אלמניה וידכלו בהא פי דפעתין ולא</li>
<li>תתואנו אללה אללה או תקולו ללשיך אבי אלמכארם אן</li>
<li>כאן במצר לעלה ינפד גלאמה ידכל בהם ולא תוכרו</li>
<li>דכולהם בכל וגה וסבב ושרא אלקמח לא תתואנו פיה</li>
<li>ואריד יצלני באד באן קד וצלכם מע כאמל</li>
<li>אלארבעה אלדנאניר ואלעשרין דרהם</li>
</ol>
                    
                        <h3>Right margin</h3>
                    
                        <ol>
<li>מע הדא בכור אלדי מן סנהור אלמדינה</li>
<li>וקד אנפדת לכם מעה //איצא// קפה פיהא רבע ויבה</li>
<li>קפאר ונצף דסת ורק פאריד יצ[לני כת]אבך</li>
<li>בוצול אלעיש ואנפדת מעה</li>
<li>איצא כתאבין אלואחד לחצרה</li>
<li>סידנא ירום הודו ואלאכר</li>
<li>למולאי אלשיך אבי אלמנגא</li>
<li>תסלמו אלגמ[יע] להם</li>
</ol>
                    
                        <h3>Upper margin</h3>
                    
                        <ol>
<li>וקד אנפדת לכם צחבת כתאבי הד[א]</li>
<li>כתאבין אכר פתוצלוהם לארבאבהם</li>
<li>אלואחד לחצרה סידנא ואלאכר</li>
<li>למולאי אלשיך אבו אלמנגא</li>
<li>פאנני פי שדה מא</li>
<li>אצדק</li>
</ol>
                    
                </div>
            
                <div data-canvas="https://colenda.library.upenn.edu/phalt/iiif/2/81431-p30p0x88h/canvas/p2">
                    
                    
                    
                        <h3>Verso</h3>
                    
                        <ol>
<li>אן אתכלץ מן כתרת אלאויבים</li>
<li>ותכתבו אליה בוצול אלגמיע</li>
<li>מע כל מן יצל אליכם תנפדו</li>
<li>מעה אלגואב פאנני עיני אלי</li>
<li>אלטריק פאן תפצלת חצרה</li>
<li>סידנא אלריס אלאגל ירום הודה</li>
<li>אן תכאטב אלשיך אבי אלמנגא</li>
<li>באטלאקי ואטלאק אלגארי אלדי</li>
<li>קד אגתמע לי פלעלה ינפד אליה</li>
<li>רסול בכלאצי ואנא אזן אגרתה</li>
</ol>
                    
                        <h3>Verso - right margin</h3>
                    
                        <ol>
<li>ואעלמוני גואב גמיע מא דכרתה לכם</li>
<li>אללה אללה ולא תתואנו פי גמיע מא דכרתה</li>
<li>ואד לם יתפק לי דכול //ואבטית// פאשתרו אלענב</li>
<li>ואעצרוה אללה אללה ומא לי ענדכם וציה</li>
<li>אלא אלקמח ואלענב כצלתכם באתם אלסלם</li>
<li>ועלי אכותי אלסלם ועלי אלאטפאל אלסלם</li>
<li>ועלי אבו אלחסן וצהרה אלסלם ועלי בו סעיד</li>
<li>ועמי אלסלם ועלי אלשיך אבו אלפצל אלטביב</li>
<li>אלסלם ועלי פרח וצהרה אלסלם ועלי [ב]רכאת צהרי</li>
<li>אלסלם ועלי בו אלבהא אל[. . .] אלסלם</li>
</ol>
                    
                        <h3>Verso - lower right margin</h3>
                    
                        <ol>
<li>ועלי רגא ואולאדה אלסלם</li>
<li>ועלי אלשיך אבי אלנצר בן אלדיין אלסלם</li>
<li>ואסאלך יאכי אן תאכד כתאב טיי הדא אלכתאב תוצלה אלי דאר רבנו</li>
<li>נהוראי זל אלי דאר אלשיך אבו אל[. . .] בן אלכהן מן אלחזן בן אלחסן בן</li>
<li>אלגאזפיני יעזיה בולדה והו יכצכם באלסלאם</li>
</ol>
                    
                        <h3>Verso. Address</h3>
                    
                        <ol>
<li>לאכי אלעזיז עלי אבי אלחסן בן סעיד</li>
<li>אלצארפי בן אלמצמודי</li>
<li>طيب(؟) المربعة אלמרבעה</li>
<li>אדאם אללה עזה אלי אלמצאצה</li>
<li>שאכר תפצלה בו</li>
<li>אלמנא בן</li>
<li>עמראן</li>
<li>אלעס . . . ני</li>
</ol>
                    
                </div>
            
        </section>
    </body>
</html>
