
<html>
    <head>
        <title>Transcription of Letter: CUL Or.1081 J13</title>
    </head>
    <body style="max-width: 860px; margin: auto">
        <h1>Transcription of Letter: CUL Or.1081 J13</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-OR-01081-J-00013/canvas/1">
                    
                    
                    
                        <ol>
<li>אלממלוך יקבל אלארץ בין ידי אלמולי אלשיך</li>
<li>אבו נצר חפטה אללה תעאלי ואקאם גאהה ותבת</li>
<li>סעאדתה ויא מולאי לא תסאל מא אנא פיה מן</li>
<li>אלמרץ וצעף אלקוה ואלקלה ואלכוף אלזאיד מן</li>
<li>אלטלב אלדי עלי מן //אל// משארף אלדי ביאכד צרא</li>
<li>עלי ויכתב אלרקאע וידפעהא ללרקאצין</li>
<li>יתקצו עני ואכאף אן יעלמו מכאני אן וקעת</li>
<li>פאנא אמות תחת אלעקובה או ארוח אלסגן</li>
<li>אמות פיה וקד אסתגרת באללה סבחאנה</li>
<li>ובך תגירני יכן פרגי וכלאצי מן אללה עלי</li>
<li>ידך יכלצך אללה מן כל שדה פי אן תאכד לי</li>
<li>כתאב מן שמס אלדין אלי אלמחלה במגיבתהם</li>
<li>פאן כל אחד יקול מא לך כלאץ אלא במגיבתהם</li>
<li>תם א/י/צא אן סבב אללה בשי מן אלגאליה יקאל</li>
<li>הדא ען אלהארבין ומא הו אנאר וחדי אלא</li>
<li>אנא ואולאדי תם ילזמוני בגואליהם והדה</li>
<li>מציבה מא צאבת אלא אנא וקד אסלמת</li>
<li>אמרי אלי אללה ולך בחק אלכבז אלדי ת. . . .</li>
</ol>
                    
                        <h3>Right margin, straight lines at 90 degrees to main text.</h3>
                    
                        <ol>
<li>וחק אלגואר ואלתרביה אצטנעני לוגה אללה תעאלי יכון לך דכירה</li>
<li>בין ידי אללה אללה תעאלי לא יבליך בשדה ואנא פי חסב אללה וחסבך</li>
<li>ואלסלאם</li>
</ol>
                    
                </div>
            
        </section>
    </body>
</html>
