
<html>
    <head>
        <title>Transcription of Letter: ENA NS I.75</title>
    </head>
    <body style="max-width: 860px; margin: auto">
        <h1>Transcription of Letter: ENA NS I.75</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/c4a038ae-395a-4a24-a87a-d8f11ca66798/manifest/canvas/9c75dff3-1695-4e68-9106-90c768440d0d">
                    
                    
                    
                        <h3>Recto</h3>
                    
                        <ol>
<li>כתאבי אטאל אללה בקא מולאי אלכהן אלפרנאס ואדאם עזה ותאידה מן אלקדס לט כלון מן</li>
<li>סיון וחאלי סלאמה וקד עלם אללה מא ענדי מן אלשוק ואתאסוף עלא מפרקתך אחיאך אללה</li>
<li>ואסתגאב מני צאליח מא דעיתוה לך יום חג השבועות ולמולאי אלחבר אבו זכרי אבקאה אללה</li>
<li>ואבקא ולדוה ולגמיע אלאצדקא חפצהום אללה וסרני מא דכרת מן אמר אלשלום בין סאדתי אלחבירים</li>
<li>אבקאהום אללה וסידי אלמשוש חפצה אללה יודו ליי חסדו ולקד סורר בהדא כל אחד וכל מן סמעה</li>
<li>ואזיד סידנא נט רח וקד כונת ערפתך טעף בלדנא עלי מר אלאוקאת ובאזיד פי הדא אלוקת</li>
<li>לאן קד אנקטע ענה אלתגאר מן סאיר אלמוציע וסידנא אלנשיא אידוה אללה עארף בהדא</li>
<li>ואדא דכלת אלא חצרתה אלגלילה אגרי לה הדא פהוא יעפך וירידו אצחבנא אלרבאנין כל סנה</li>
<li>[ו]סנה כמסין ומית דינאר ראתיב מנהא פי אלכראג סבעין דינאר וללאחדאת ארבעין ופי</li>
<li>ב[קיי]ת אסנה למואן עלי אלבלד ארבעין ואזיד הדה ראתיב כל סנה פכיף יכון חאל אלטעיף אן</li>
<li>פי אלבלד סאכין ואמא עינה תטלעה אלא דרהם או חבה תצ[ל]ה יתפרג בהא וקד אוכד ען אל</li>
<li>עניים אוגרת אלמוציע אלדי להום סית סנין פמנהום מן קד מאת וכאן לה פיהא גזו ומן קד</li>
<li>בקי יהלך והדא שי לא יחל לא עלא מדהב אליהוד ולא עלא מדהב גירהם ויכון יוכד להם</li>
<li>קמח בריבא יופרק עליהם ויוזן ריבאה וקד שרחת לך יאסידי חאלהם וסידנא אידוה</li>
<li>עאריף בחאלהם ואמא אמר אבו ראשיד פהוא בדמשק וקד תבת עליה בעידים ענד</li>
<li>אלש[ו]פט גומלת מא הו מוכל בה וקד גא כתאב מן דמשק אלא אלמקאדסה יוקאל להם</li>
<li>ערפונא אלדי לכום פי ג[ה]ת אבו ראשד חתא יוכל בה עלי ולם יכתבו כתאב פי הדא</li>
<li>מראעה לה ואכרא מחאפצה למן תעלם יאסידי ואנא אסאלך ואלגמאעה יסאלוך באן</li>
<li>תדכול חצרת סידנא אלנשיא אדאם אללה עזה ותפעל פי הדא גוהדך ומה תותאב</li>
<li>[ע]לי[ה] ואן לך בה לאתואב אלעצים ואתנא אלחסן זיאדה עלא פעלך אלחסן ויגיני כתאבך</li>
<li>[אלכרים] בגמיע מא כתבת לך יאסידי פיה ובמא יתגדד ובמא יכון פאן עיני מתטלעה</li>
<li>[אליך] במא תפעלה ובאלגומלה מא בין אלמקאדסה ובין אבו ראשד פי אוגרת</li>
<li>[אלדאר וק]ת אן דכלת [א]לא מצר קד כאן כתבו מעי כותב עלא אני אקבץ אלדי</li>
<li>[ ]בה שיי דופעת וחרצת אלא אן עומל אלחסאב וכרגת ולם אכוד שי ואלא</li>
<li>[אלאן מא וצל] אלא תמן עשר דינאר תשרח דאליך לסידנא אלנשיא שצ ואן יכון לך חאגה</li>
<li>[תשרפני בה]א קראת עליך יאסידי אפצל אסלאם ועלי מן ענדך אבקאהום אללה אסלאם ועלי</li>
</ol>
                    
                        <h3>Right margin:</h3>
                    
                        <p>[סיידי אבו זכרי אפצ]ל אסלאם וע[ל]א גמיע אל[אצדק]א אסלאם ועלי [</p>
                    
                </div>
            
                <div data-canvas="https://figgy.princeton.edu/concern/scanned_resources/c4a038ae-395a-4a24-a87a-d8f11ca66798/manifest/canvas/72386c62-a88d-44a1-9e44-cf606cc98d63">
                    
                    
                    
                        <h3>Verso</h3>
                    
                        <ol>
<li>[ ] אסלאם ומן ענדי יכוצו מן ענדך באתם אסלאם ואבו אטיב יכוצך ויכוץ מן</li>
<li>[ענדך] אסלאם וקד כאן תקדם אליך יאסידי ואלא סידי אלחבר במסיר אבו אלפרג צמח</li>
<li>[בן אלעזר כיף כאן] וצולה וכיף תגרי אמורה פראעי לי דאליך וערפני ושלום</li>
</ol>
                    
                        <h3>Upside down:</h3>
                    
                        <ol>
<li>لسيدي وموﻻي ابي الحسن علون الفرناس بن يعيس محبه ﻻ عدمه</li>
<li>اطال الله بقاه وادام عزه وتاييده بالفسطاط</li>
<li>الموفق بن عيسى الحسن بن الطاهر وولده</li>
</ol>
                    
                </div>
            
        </section>
    </body>
</html>
