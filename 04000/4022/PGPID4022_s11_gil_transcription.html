
<html>
    <head>
        <title>Transcription of Letter: CUL Or.1081 J24</title>
    </head>
    <body style="max-width: 860px; margin: auto">
        <h1>Transcription of Letter: CUL Or.1081 J24</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-OR-01081-J-00024/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">על שמך</span></li>
<li><span lang="he">כתאבי [יאסי]די אלעזיז עלי אטאל אללה בקאך ואעזך וארפען וכאן לך וליא וחאפ[טא]</span></li>
<li><span lang="he">פי גמיע אמורך וצל כתאבך ווקפת מנה עלי סלאמתכם אגמעין וסרני דלך וכאן וצל</span></li>
<li><span lang="he">כתאב אכי אבי יצחק סלמה אללה ידכר מג'יכם וכאן קלבי בכם פי גאיה מא יכון מן אלשגל</span></li>
<li><span lang="he">וללה אלחמד אלדי סהל עליכם וליס אדרי כיף חתי סהל עליך אלכ'רוג אד כאן אבו אלפצל</span></li>
<li><span lang="he">[סל]מה אללה כאן מקאמה ארגו עאקבה כ'יר אן שא אללה ותדכר סער אלחריר ו[אן]</span></li>
<li><span lang="he">[כא]ן מטלוב באלקירואן פאן כאן מעכם מנה שי וגהת מנה עלי הדה אלאסעאר אלדי</span></li>
<li><span lang="he">דכרת [מא] תחתאגו מן יא[כ]ד עליכם והו הנא ליס יסקא בה אלמא וארגו תצל ותקף עלי</span></li>
<li><span lang="he">אלכ[תאב אן] שא אללה ולם יבאע מן חרירך שי סוא אלארטאל אלתי כאנת פי וצט חרירך חצל</span></li>
<li><span lang="he">&nbsp;פיהא רבעין ואלי אלאן מא קבצתהא ולו תחיא לי ביע אלבשרי אלדי לך לבעתה וכאן קר</span></li>
<li><span lang="he">&nbsp;תקדמת מני אליכם כתב פי אלמוסם לכם אגמעין וללשיך אבי סעיד סלמה אללה ואלגמאעה</span></li>
<li><span lang="he">&nbsp;וער[פת] אנהא צ'אעת לי [פל]א סלם אללה אבו אלאזהר ולא ג'לאמה וערפת פי וקת אן עטיתהא</span></li>
<li><span lang="he">&nbsp;לה אנה יצ'יעהא [&nbsp; &nbsp; &nbsp; &nbsp; &nbsp; &nbsp; ] פי וצטהא שי לא סלמה אללה פאני תעבת פי כתאבהא רצ'אעת</span></li>
<li><span lang="he">&nbsp;אלבצאעה אלדי דכרת פיהא בן סלמאר ואנתום/ תצלו תקימו איאמא לכרוג אלמוסם לאן&nbsp;</span></li>
<li><span lang="he">&nbsp;אלנאס אעאדו אלקאעאת פיכרגו ותתפרג וכדאך בן סגמאר כארג איצ'א ואלג'יאר</span></li>
<li><span lang="he">&nbsp;אלדי דכרת ענד וצולכם תעמלו מא תשתהיו וליס עליכם שי ואלאמור פתבת בחמד</span></li>
<li><span lang="he">&nbsp;אללה ושק עלי אד לם תדכר לי אין אנתהא אכי אבי יצחק סלמה אללה פי מא הו פיה מע</span></li>
<li><span lang="he">&nbsp;אלקליל אלדין וארגו אללה ינצר אלחק וכאן הנא אלסנה וכ'ס עצים שי מא ראיתה מד דכלת</span></li>
<li><span lang="he">&nbsp;למצר ומרצ'ת לי אליום ד' שהור באלחמא ואלברוחא כאנת תאכדני ליל ונהאר</span></li>
<li><span lang="he">&nbsp;פעמל אללה מעי ל'מ'ע'ן' ש'מ'ו' וליס באסתחקאק וקד כלאתני ואנא פי כל עאפיה ללה אל</span></li>
<li><span lang="he">&nbsp;חמד כתירא וקד זאל אלוכס וללה אלחמד וגמיע אצחאבנא פי עאפיה ולקד סרני מגיכם</span></li>
<li><span lang="he">&nbsp;לאן מא הנא מע מן יתפרג אלאנסאן קראת עלי כאצה אנפסכם אלשריפה אפצל אלסלם וצדיקנא</span></li>
<li><span lang="he">&nbsp;אבו אלפרג ישעיה עוצ'ה אללה כיר יבלגכם אגמעין אלסלם ובן שמחה יבלג'כם אלסלם</span></li>
</ol>
                    
                        <h3>Recto, right margin</h3>
                    
                        <ol>
<li><span lang="he">רקד[ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; אבו] עיאש אברהם לאכי כתאבה ודפעת </span></li>
</ol>
                    
                        <h3>Recto, upper region</h3>
                    
                        <ol>
<li><span lang="he">&hellip; כאן ינתצ'ר אלי אבו אלפצ'ל סלמה אללה </span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-OR-01081-J-00024/canvas/2">
                    
                    
                    
                        <h3>Verso</h3>
                    
                        <ol>
<li><span lang="he">ובעת לאבי אלפצ'ל סלמה אללה ג'כ' רטלא ונצ' צח פיהא ד'ס' די'נ' מחקקה כרג מנהא</span></li>
<li><span lang="he">למתיבה אלשאם ח'נ' די'נ' אלבאקי לה ו' דנ'נ' ולקד חרצת באבי אלכיר סלמה אללה אן</span></li>
<li><span lang="he">יזן הדה אלדנ'נ' ולא יחרך מן רחלה שי פמא קוית עליה ליס הו מן נפאקה אלסעה</span></li>
<li><span lang="he">אלא חתי יצל ויביע רחלה תנפסד ואמא אלביע כאן אגוד וליס תציב אלסעה הדא אלסער</span></li>
<li><span lang="he">ערפתך דלך ואלסלאם</span></li>
</ol>
                    
                        <h3>Verso, upside down (left side)</h3>
                    
                        <ol>
<li><span lang="he">לאכי וסידי אבי אברהם צאנה אללה ואבק[א]ה</span></li>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;אסמעיל בן ברהון נ'נ' אללה וליה וחאפצ'ה</span></li>
</ol>
                    
                        <h3>Verso, upside down (right side)</h3>
                    
                        <ol>
<li>מן מוסי בן יצחק בן נסים אלעאבד נ'נ'&nbsp; &nbsp; &nbsp; &nbsp; &nbsp; &nbsp; &nbsp; &nbsp; וארה </li>
</ol>
                    
                </div>
            
        </section>
    </body>
</html>
