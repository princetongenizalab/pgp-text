
<html>
    <head>
        <title>Transcription of Letter: AIU VII.E.4</title>
    </head>
    <body style="max-width: 860px; margin: auto">
        <h1>Transcription of Letter: AIU VII.E.4</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" >
            
                <div data-canvas="https://geniza.princeton.edu/documents/4409/iiif/canvas/1/">
                    
                    
                    
                        <h3>Recto</h3>
                    
                        <ol>
<li>כתבת אטאל אללה בקאך ואדאם סלאמתך וסעאדתך מן אלקדס אל</li>
<li>[מ]ב[א]רך ען חאל סלאמה ועאפיה ללה אלחמד לד כלון מן שעבאן ושוק למא</li>
<li>קבלך כתיר אללה תעאלא יקרב אלאגתמאע ברחמתה לאנה ולי דלך</li>
<li>תקדם כתבי אליך ארגו וצולהא אליך ואנא אדכר אן מא לך מעי כתאב</li>
<li>ולא ראית מנך ופי סאעתי הדה גאז בי אנסאן אן מגרבי פסאלתה ענך</li>
<li>וקאל לי הו פי עאפי[ה] ומעי גא מן אלגרב פי מרכב אן ואחד ולקד לה</li>
<li>מעי כתב פקלת לה מא נברח אלא בהא ומשית מעה חתי תקצא</li>
<li>חואיגה ומרת מעה אלי מוצעה דפע אלי אלכתב ופי גמלתהא</li>
<li>כתאב מן ענדך פסרני סלאמתך כתיר אדאמהא אללה לך וסאלתה</li>
<li>אלזיאדה ועז עלי אלדי קלת צאע לי מע ברהון אללה תעאלא יגלעך</li>
<li>פי חיז אלסלאמה ויכלף עליך ואנא וחק אבי מא נרא ואחד אלא ואסלה</li>
<li>ענך אללה תעאלא יטיב אכבארך ואמא מא דכרתה מן ביע אלנצ</li>
<li>אלתיאב חסן אללה גזאך ואתם אמלך ומא וחק אבי אחסבהא אלא</li>
<li>[מ]ן ענדך מתל הדיה אללה תעאלא לא יעדמני איאך ויגמע ביננא</li>
<li>עלי כיר ועאפיה פתנצר איש אלדי תטלב מני חתי אכתבה עלי</li>
<li>פעלת דלך ואן אכתרת אלי וקת וצולי למצר אנצר איש אלדי תותר</li>
<li>חתי אבלג גרצך ואמא מא דכרת מן אמתנאנך פי אלתיאב חסן</li>
<li>אללה גזאך אמא הונא [מ]א נקדר נלבס אכתר מן תוב קטן מרקע</li>
<li>לאן אלבלד ללאחדאת כלאל לם יפתחו דכאן יפתחו דאר אללה תעאלא</li>
<li>ימנן לנא אלכלאץ אגמעין ואמא מא דכרתה אן כנת גאלס הונא או</li>
<li>אן כאן לי הונא מעאש אלבלד מיית ואהלה פקרא מותא וכאץ בית</li>
<li>אלמקדס ומא ידבח הונא דביחה לא פי חל ולא פי סבת ואלטיר הונא מא ילחק</li>
<li>ואלבלד בארד במדה כתיר וא[נא] אן שא אללה נסאפר בעד אלציאם צום אל</li>
<li>צגיר אללה תעאלא יקרב אלאגתמאע ואנא אסלך אן תתפצל ותשתרי</li>
<li>לצביה בנת כאלתי מן גמלה אלעשרה אלדנאניר מעגרין אכצר ואזרק</li>
<li>בג דנאניר וכדלך תתפצל ותשתרי מנדיל לספר תורה ותדפעהם</li>
<li>למן יסאפר ללקירואן ידפעהא לצביה בנת כאלתי ואלמנדיל</li>
<li>[[אל]] לספר תורה ללקירואן</li>
</ol>
                    
                </div>
            
                <div data-canvas="https://geniza.princeton.edu/documents/4409/iiif/canvas/2/">
                    
                    
                    
                        <h3>Verso</h3>
                    
                        <ol>
<li>פלעל יכונו צחבה ברהון דכרה אללה בכיר אנ מע מן תראה ולא תפרט להם</li>
<li>לאנהם לצביה יתימה אללה תעאלא ירזקך בנים זכרים וישהדנא פרחך</li>
<li>וקד כנת כתבת אליך כתאב וב ארגו וצולהם אליך ואנא אסלך אן תרא ען</li>
<li>חאל אלדכאן ואן תכון פיה מקאמי לאני אערף מן עצביתך מעי כתיר</li>
<li>חסן אללה גזאך עני ואנא אסלך לא תכליני מן אלכתב פי כל וקת מן כתבך</li>
<li>לאן מא נרי הונא [[מן]] אחד לא ימור ולא יגי אללה תעאלא יגמע ביננא עלי</li>
<li>אסר חאל ואן כאן סידי אסחק חאצר במצר תכצה סלאמי וכדלך ולדה</li>
<li>וכדלך מוסי אללה תעאלא יחכם אלגמיע וכנת אשתהי לו אני במצר</li>
<li>חתי אורי מן חקה פאן כאן במצר תכתב לי בדלך ותכתב לי כיף חאל [א]ברהם</li>
<li>[א]לכהן פי אלדכאן וכיף סאיר אלאמור אללה תעאלא לא יכליני מנך וחק אבי</li>
<li>לקד פרחת בכתאבך מתל מא פרחת בוצולי סאלם ואן כאנת לך הונא</li>
<li>חאגה אכתב אלי פיהא אני פיהא סארך ותבלג ר נהראי אלסלאם ותהניה</li>
<li>עני בסלאמתה ועאפיתה לאן כאן וצל לי כתאב אלכהן דכר אנה וגע</li>
<li>פי ברקה ועז וחק אבי דלך עלי עטים פלמא סמעת בוצולה סרני דלך</li>
<li>וקד גאז עלי הונא ופי אלרמלה וגע אן עטים ומא טמע בנא אחד</li>
<li>לא אנא ולא מן ענדי ובקינא פי אלרמלה שהר עלי אלפרשה ופי</li>
<li>אלקדס אכתר ונקול ברוך גומל לחייבים טובות ומא טמע לני אחד</li>
<li>באלחיאה וכרג מן ידי מן יום אן כלית אלדכאן אלי אליום שי אן עטים</li>
<li>לו קלתה מא צדקת אללה תעאלא יכלף עלינא ויעגל באלכלף ואלבקיה</li>
<li>אלי דנאניר תדפעהא ללכהן וכץ רוחך אלסלאם וסידי אסחק וואלדה וולדה</li>
<li>ור נהראי וברהון וגמיע מן תשמלה ענאיתה אלסלאם וסידי אבי זכרי</li>
<li>יהודה</li>
<li>אלסל[אם]</li>
</ol>
                    
                        <h3>Upside-Down</h3>
                    
                        <ol>
<li>[ل] سيدي وموﻻي الشيخ ابي يعقوب يوسف بن علي الفاسي من ابرهيم بن اسحق الفسطاط</li>
</ol>
<p>ان شاء الله عز وجل</p>
<ol>
<li>اطال الله بقا٥ وادام سلامته وسعادته المعارج باب دار البركة</li>
<li>الحسين بن نفيع وولد٥ سمانة محمد بن طاهر</li>
</ol>
                    
                </div>
            
        </section>
    </body>
</html>
