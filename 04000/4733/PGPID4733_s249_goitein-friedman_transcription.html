
<html>
    <head>
        <title>Transcription of Letter: T-S 18J5.1</title>
    </head>
    <body style="max-width: 860px; margin: auto">
        <h1>Transcription of Letter: T-S 18J5.1</h1>

        <p>S. D. Goitein and Mordechai Akiva Friedman, <a href="https://catalog.princeton.edu/catalog/9953519543506421"><em>India Traders of the Middle Ages: Documents from the Cairo Geniza</em></a> (Leiden and Boston: Brill, 2008), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00018-J-00005-00001/canvas/1">
                    
                    
                    
                        <h3>Recto</h3>
                    
                        <ol>
<li>אִנִתִהִ[י] עבדה אלי מא שרחה מולאי מן תעזיתה בחי</li>
<li>אלואלד ימֹרחֹ ומא יושך יאשיך אבו אסחאק פי מחבתך</li>
<li>ועבדה יערף אן אלדי טרא ענדה פי דלך מתל אלדי טרא</li>
<li>ענדנא וכאנו דינאך אלצביין אולאד מוסי אלדין הם</li>
<li>יהודה והארון סאפרו אלי ברוג פאציב אלמרכב פי אלכור</li>
<li>והלכא אלצביין מע אלשיך אבו אלפרג אלמחלי פעאדֹ מא</li>
<li>תנאסינאהם זאד טרא פי הדה אלסנה מות אלואלדה</li>
<li>בחדש אב פאזדאד עבדה כרב עלי כרב ובעד וקבל</li>
<li>אלאמור ללה תעאלי כל אשר יחפץ יעשה ומי יאמר לו מה</li>
<li>תעשה אללה תעאלי ירד אלעאקבה פי גמיע אלאמור אלי כיר וקד</li>
<li>וצל אלביץ ואלחדיד אלמחדת אלדי פי מרכב אבן אבו</li>
<li>אלכתאיב ושכר עבדה תפצֹלה בדלך ווצל איצא דֹ</li>
<li>אגטיה צפר והי אגטיה תקאל במרה וכאן עבדה ירידהא</li>
<li>אכף מן דלך ואלפופל אלדי תפצל מולאי בה צחבה אלשיך</li>
<li>אבו אלסרור וצחבה מופק אלעשאירי קד וצל אחסן אללה גזא</li>
<li>מולאי ותולא כפאה ולא עדמני בקאה ואמא חדית אלהיל</li>
<li>אלדי דכר מולאי אנה תאכר פי הדה אלסנה פלא באס יא מולאי</li>
<li>פי דלך וקד תכלמת מע מולאי אלשיך אלאגל מצמון פי</li>
<li>אמר אלמכאתבה אלי אבן אלמריצה ואלי אלפדיאר פי דלך</li>
<li>פדכר לי אנך קד דכרת לה דלך פי כתאבך אליה וכאן</li>
<li>דכר מולאי בכתאבה מן אגל אלמקלא אלחדיד וכנת דלך</li>
<li>אליום נסיתה פי אלבית לם ארסלה וקד סהל אללה תעאלי ואנפדת</li>
<li>אליה ברסם אלבית קנינתין זביב ומנכל ומקלאתין חגר</li>
<li>אלאתנין פי גלאף ואחד ורטל כחל מגרבי יקבץ מולאי דלך</li>
<li>ויבסט אלעדר וכאן מולאי טלב כֹ כאס ודֹ קנאדיל</li>
<li>וכנת ואימונה קד קדמת עלי דלך מן קבל אלספר בשהרין</li>
<li>ואתפק אן מרכב למולאי אלשיך מצמון וללשיך בלאל</li>
<li>שרכה גהזוה אלי סילאן וארסלו אלכדם חידו גמיע מא</li>
<li>יעמלוה חתי יאכדו אלדי יחתאגו ואלי אן כתבת כתאבי הם</li>
<li>יעדוני פאן וצלני שי פעבדה ירסל בה וידכרה פי</li>
<li>אכר אלכתאב וקד חמלתני אלדלאלה עלי תפצלך ואנפדת</li>
<li>בהֹ אמנאן חריר מן דלך אלחריר ומא אחוגני אן ארסלה</li>
<li>אלא פסאד אלמלכי ולם יתפק לי מתאקיל וסערה ענדנא</li>
<li>אגלא מן אלסנה אלאולה גיר אן מולאי יביע דלך במא קסם</li>
<li>אללה תעאלי וישתרי לעבדה בדלך קליל פלפל או ביץ ופופל</li>
<li>והיל ואמא חדיד רסמי //או רקץ// או מחדת פלא ישתריה לי לא</li>
<li>בדינאר ולא בדרהם ואן אתפק חדיד אמלס וכאן מעבא</li>
<li>בארבזאת פיכון דלך לאן אלחדיד אדא כאן בכאר</li>
<li>דכלה אִלִסִוס פתנעם ולא תשתרי לעבדך מן אלרסמי ולא &lt;&lt;אלרקץ</li>
<li>ולא&gt;&gt; מן אלמחדת שי אלא אן יכון אמלס טואל או פלפל ובִ[יץ]</li>
<li>ופופל והיל ותכתרי לי עלי דלך ולו זדת פי אִלִ[כרא (?)]</li>
<li>אמא מן נאכדא או רבאן או מן אתפק מִ[ן אלתגאר]</li>
<li>אלתקאת ולו זדת פי אלכרא ולא תכלף לי [...]</li>
<li>במא קסם אללה תעאלי ולא תכלף ביעה [&hellip;]</li>
<li>מולאי קד קבצה ואדא אשתרא מוִ[לאי ...]</li>
<li>ולו זאד פי אלתמן ומולאי פלא יעלִ[ם בראי תן לחכם]</li>
<li>ראשית דבר יכץ סיידי עזי[ז נפסה באפצל אלסלאם]</li>
<li>ותכץ עני סיידי ולדך ואלשיך [במה ומן תחוטה]</li>
<li>ענאיתך באפצל אלסלאם ושלו[ם &hellip;]</li>
<li>חצל יֹגֹ כאס וקנדילין והםִ [ &hellip; וקד אנפדת]</li>
<li>אלחריר ואלמנכל ואלכחל [אלמגרבי צחבה מופק אל]</li>
<li>עשאירי ואלקניתין (!) אִלִ[זביב ומקלאתין אלחגר &hellip;]</li>
<li>במרכב בן אלמקדם [צחבה &hellip; ועבדה]</li>
<li>אסתעאנה בהם מו[לאי&hellip; לאנהם &hellip;]</li>
</ol>
                    
                        <h3>Recto, margin</h3>
                    
                        <ol>
<li>[&hellip;]ת ותעדר עבדך באלסכר פמא כאן מנה הדה אלסנה שי ומולאי אולא מן עדר וצחבה כתאבך כתאב</li>
<li>ללשיך יצחק אלתלמסאני תתפצל תוצלהא אליה ולא תתואנא מן דלך</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00018-J-00005-00001/canvas/2">
                    
                    
                    
                        <h3>Verso</h3>
                    
                        <ol>
<li>וכתאב איצא אלי [&hellip; תתפצל תוצלהא]</li>
<li>אליה לאני סמעת א[נה ...]</li>
</ol>
                    
                </div>
            
        </section>
    </body>
</html>
