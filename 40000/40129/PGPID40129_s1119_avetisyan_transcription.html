
<html>
    <head>
        <title>Transcription of Paraliterary text: T-S Ar. 43.225</title>
    </head>
    <body style="max-width: 860px; margin: auto">
        <h1>Transcription of Paraliterary text: T-S Ar. 43.225</h1>

        <p>Ani Avetisyan, <a href="https://www.lib.cam.ac.uk/collections/departments/taylor-schechter-genizah-research-unit/fragment-month/fotm-2022/fragment-1">"Ripe apples with bread? T-S Ar.43.225,"</a> <em>Fragment of the Month</em> (Cambridge University: Genizah Research Unit, 2022).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-AR-00043-00225/canvas/1">
                    
                    
                    
                        <h3>recto</h3>
                    
                        <ol>
<li>פיפסד פיהא. ומן אלנאס מן יגֹפף אלמשמש וינקעה פי</li>
<li>אלמא אלבארד וישרב דלך אלמא עלי אלריק ללתבריד</li>
<li>ואלתטפיה. וינבגי למן אראד אכל אלמשמש אלטרי</li>
<li>אן יתבעה באלסכנגֹבין אלעסלי או באלמיבה אלממסכה</li>
<li>אלכוך. בארד רטב מולד ללבלגם ואלגדא</li>
<li>אלמתולד מנה אגלטֹ מן אלגדא אלמתולד מן אלמשמש</li>
<li>וליס יפסד פי אלמעדה כפסאד אלמשמש. ומא כאן;</li>
<li>מן אלכוך רכו ינתזע מנה נואה בסהולה פהו אסרע</li>
<li>אנהצֹאמא ואנחדארא ען אלמעדה. ומא כאן מנה</li>
<li>מלתצקא בנואה וגֹוהרה צלב מנדמגֹ והו אלגֹבלי פהו</li>
<li>אגלטֹ ואבטא אנהצֹאמא. ומתי אכלה אצחאב</li>
<li>אלמזאגֹ אלבארד פליאכלו בעדה זנגֹבילא מרבא או</li>
<li>עסל אלנחל או שראב אלעסל. אלרמֹאן</li>
<li>בארד ומא כאן מנה חאמצֹא פהו קוי אלברד מעתדל</li>
<li>אלרטובה ואליבס קאמעא ללצפרא מקויא ללמעדה</li>
<li>ואלכבד אלחארתין מסכן ללקי. וחב אלרמאן אלחאמץֹ</li>
<li>אדא גֹפף עקל אלטביעה ומנע אלמואד אלצפראויה</li>
<li>מן אלאנצבאב אלי אלבטן. ואלרמאן אלחלוא מעתדל פי</li>
<li>אלחרארה ואלברודה והו רטב אלמזאגֹ. ואלנוע אלמערוף</li>
<li>מנה באלמליסי אללין אלעגֹס ינפע מן אלסעל אלחאדא</li>
<li>מן חרארה והו מולד ללריאח פי אלמעדה אלבארדה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-AR-00043-00225/canvas/2">
                    
                    
                    
                        <h3>verso</h3>
                    
                        <ol>
<li>ודכר בקראט פי כתאב אפידימיא אן אמראה כאן</li>
<li>יוגֹעהא פואדהא אעני פם מעדתהא וכאן יסכנה ענהא</li>
<li>מא אלרמאן מע סויק אלשעיר ודלך אן אלוגֹע כאן יערץֹ</li>
<li>להא מן מראר כאן ינצב אלי פם מעדתהא פכאן מא</li>
<li>אלרמאן יטפי דלך ואלסויק ינשפה. אלספרגֹל</li>
<li>בארד יאבס קאבץֹ ללמעדה אלחארה עאקל ללטביעה</li>
<li>אדא אכל קבל אלטעאם. וילין אלטביעה אדא אכל בעד</li>
<li>אלטעאם וגדאוה כתיר. ומא כאן מנה גיר נצֹיגֹ פהו עסר</li>
<li>אלאנהצֹאם בטי אלאנחדאר ען אלמעדה קוי אלחבס</li>
<li>ללטביעה. ומא כאן מן אלספרגֹל חאמצֹא פמזאגֹה</li>
<li>בארדֹֹֹ פי אלתאניה יאבס פי אלתאלתה ומא כאן מנה חלוא</li>
<li>פהו מעתדל אלמזאגֹ פי אלחרארה ואלברודה וכל מא כאן</li>
<li>אשד קבצֹא פהו אכתר יבסא. ומאוה אשד תקויה ללמעדה</li>
<li>ואקל חבסא ללטביעה וגֹרמה אשד חבסא</li>
<li>אלתֹפאחֹ . מנה חאמץֹֹ והו בארד יאבס מקו</li>
<li>ללמעדה אלצפראויה ואקואהא פי הדא אלפעל الحلوا</li>
<li>ואלסוקא פי؟ אלמר. ומא כאן מנה פגֹא קאבצֹא פהו חאבס;</li>
<li>ללטביעה עסר אלאנהצֹאם. ומא כאן מנה חלוא</li>
<li>נצֹיגֹא פהו מעתדל פי אלחרארה ואלברודה</li>
<li>ואלשאמי מנה אעדל אנואע אלתפאח ואגֹודה גדא</li>
<li>ואכתר תקויה ללמעדה ואלקלב לטיב ראיחתה ומן</li>
</ol>
                    
                        <h3>verso, right margin</h3>
                    
                        <ol>
<li>קאל בן רצֹואן אלתפאח אלנצֹיגֹ גֹיד ינבגי אן יטעם באלכבז לתקויה בטן</li>
<li>אלדי לא ישתהא לטעם ואלאכתאר מן אכלה אעתדאה ؟؟؟ וגֹע אל...כאציה</li>
</ol>
                    
                </div>
            
        </section>
    </body>
</html>
