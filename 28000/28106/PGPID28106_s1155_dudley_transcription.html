
<html>
    <head>
        <title>Transcription of Legal document: Yevr.-Arab. II 954</title>
    </head>
    <body style="max-width: 860px; margin: auto">
        <h1>Transcription of Legal document: Yevr.-Arab. II 954</h1>

        <p>Matthew Dudley, Digital Editions (n.p., 2025).</p>

        
        <section dir="rtl" lang="he">
            
                <div data-canvas="https://geniza.princeton.edu/documents/28106/iiif/textblock/30575/canvas/1/">
                    
                    
                    
                        <ol>
<li>סבב תצטיר הדא אלאחרף באן חצרו בעץ' מן אלקהל ברו׳ יהי׳ פי מנזל החכם השלם כמוה׳׳ר אליאו רופא יצ׳׳ו -</li>
<li>ואחיו החכם השלם כמוה׳׳ר ישועה רופא יצ׳׳ו תם חצרו אלאכ'אן(!) אלשקיקין אלפקיר אליאו כאתב אלאחרף ואכיה</li>
<li>אחי׳ ואהו׳ שלמה יצ׳׳ו ואתחאסבו מע בעצהם בסבב ארטה ואלדהם המנוח החכם השלם כמוה׳׳ר משה</li>
<li>רופא ידיע צעיר נ׳׳ע בסבב אלביתין פאתק אסמו פיהא אלאכ'וא אלאתנין אלמד׳ מן פלוס ומן צוגה ומן פרש</li>
<li>ומן חואיג ומן נחאס ומן חזדיר ומן אוראק אלקראה ומן סאיר כל שי פאכ'ד כל אחד מנהם אלדי יסתחקה</li>
<li>באלאמת אלנצף ואלנצף תם אתבקא אכר כל חסאב ללאך שלמה ענד אכיה אלפקיר אליאו כאתב אלאחרף</li>
<li>מבלג' וקדרה מן אלדהב אלפנדקי עדה כמסין באלתמאם ואלכאמל סלף דין שרעי תם קומו אלביתין בתלת</li>
<li>מאיה פנדקי אלבית אלכביר אלדי פי דרב אלכניס במיתין פנדקי וקומו אלבית אלתאני אלצגיר אלדי פי דרב</li>
<li>אלחכים במאיה פנדקי פיסתחק לכל אך מנהם מאיה וכ'מסין פנדקי פאכ'ד אלפקיר אליאו כאתב אלאח׳</li>
<li>אלבית אלצגיר אלמד׳ במאיה פנדקי ואכד אכיה שלמה אלמד׳ אלבית אלכביר אלדיפי </li>
<li>במיתין פנדקי פיסתחק ללפקיר אליאו כאתב אלאחרף פי אלבית אלכביר כמסין פנדקי מנזל ענהא</li>
<li>בסבב אלכמסין פנדקי אלדי עליה דין לאכיה שלמה אלמד׳ פאסקטו שי מן שי ובמוגב דלך</li>
<li>צאר כאמל אלבית אלכביר אלדי פי דרב אלכניס גמיעו ללאך שלמה אלמד׳ ותצרפו כתצרף אלמאלך</li>
<li>פי מלכה מן ביע ושרא והד בניאן ורהן ואסתרהאן וסכן ואסכאן ונפע ואסת נפאע ואגרה ואיגאר</li>
<li>תם אשהד עלי נפסה אלפקיר אליאו כאתב אלאחרף בש׳ גמו׳ בשי׳׳ת לא מרמה ולא תחבולה באמן תאריך</li>
<li>אליום ואלי דורי דורים לם יסתחק לו פי קבל אכ'יה שלמה אלמד׳ פי דלבית אלכביר אלמד׳ לא טיב ולא דבש</li>
<li>ולא גבס ולא גיר ולא טין ולא קצרמל ולא בנאיה ולא כשב ולא נגארה ולא רפיק ולא כזאין ולא</li>
<li>ולא אבואב ולא אלאמן אלאת ולא דעוא ולא טלב ולא תבעה ולא רגעה לא הו ולא אולאדו ולא אולאדו</li>
<li>אולאדו לדורי דורים לא באליהוד ולא באומות העולם ברצ'אה ובאכתיארה בסמאחה נפסה וטיבת</li>
<li>כאטרה ואנשראח צדרה מן גיר אגבאר ולא אקהאר תםם בעד דלך אשהד עלי נפסה אלאך שלמה אלמד׳</li>
<li>בש׳ גמו׳ בשי׳׳ת לא מרמה ולא תחבולה באן מן תאריך אליום אלי דורי דורים לם יסתחק לו פיקבל אלפקיר</li>
<li>אליאו אכיה כאתב אלאחרף אלמד׳ פי אלבית אלצגיר אלדי פי דרב אלחכים לא טוב ולא כזאין ולא </li>
<li>ולא טין ולא קצרמל ולא בנאיה ולא כשב ולא נגארה ולא רפוף ולא כזאין ולא אבואב ולא אלאמן</li>
<li>אלאת ולא דעוא ולא טלב ולא תבעת ולא רגעה לא הו ולא אולאדו ולא אולאד אולאדו לדורי דורים</li>
<li>לא באליהוד ולא באומות העולם ברצאה ובאכתיארה ובסמאחה נפסה וטיבת כאטרה ואנשראח</li>
<li>צדרה מן גיר אגבאר ולא אקהאר ובמוגב דלך צאר אלבית אלצגיר אלמד׳ פי מלך אלפקיר אליאו</li>
<li>כאתב אלאחרף אלמד׳ ותצרפו בתצרף אלמאלך פי מלכה מן ביע ושרא והד ובניאן ורהן ואסתרהאן</li>
<li>וסכן ואסכאן ונפע ואסתנפאע ואגרה ואיגאר וגיר דלך תם אשהדו אלאכוא אלאתנין אלמד׳ עלי</li>
<li>נפסהם באנהם אברו דמת בעצהם בראה קאטעה שאמלה מן סאיר אלאמיר וצאר כל אך</li>
<li>מנהם פריק לנפסה וחצל דלך בשהאדה כה׳׳ר שמואל לוי גבי יצ׳׳ו וכה׳׳ר עבדיה המכונה אליאו ידיע</li>
<li>שאמי יצ׳׳ו וכה׳׳ר עבדיא כהן ידיע שאמי יצ׳׳ו וכה׳׳ר עבדיא צעיר יצ׳׳ו וכה׳׳ר יעקב כהן גבי ידיע</li>
<li>חאטום יצ׳׳ו ובשהאדת אלחאצרין ואלואצעין כטהם ואדנהם פיה תחריר דלך אלאחד אלמבארך</li>
<li>שלשה עשר בחדש שבט סנת ה׳ת׳ק׳א׳ ליצירה והכל שריר ובריר מוחזק וקים</li>
<li>רצ'ית במא..ית(?)</li>
<li>ושרחת עלי נפסי</li>
<li>אני הע׳ הצ׳ אליאו</li>
<li>רופא חזן ידיע</li>
<li>צעיר סופר והדא</li>
<li>כטי ישהד</li>
<li>עליא</li>
</ol>
                    
                </div>
            
        </section>
    </body>
</html>
