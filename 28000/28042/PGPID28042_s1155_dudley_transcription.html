
<html>
    <head>
        <title>Transcription of Legal document: Yevr.-Arab. II 1583</title>
    </head>
    <body style="max-width: 860px; margin: auto">
        <h1>Transcription of Legal document: Yevr.-Arab. II 1583</h1>

        <p>Matthew Dudley, Digital Editions (n.p., 2025).</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/28042/iiif/textblock/30507/canvas/1/">
                    
                    
                    
                        <ol>
<li>למא כאן בתאריך נהאר אלאחד אלמבארך סאדס עשר יום פי חדש ניסן המ׳ אפתתאח סנה התל׳׳ח ליצירה חצרו אלחברים ואלגביי[ם</li>
<li>והם הכ׳׳ר יהודה רופא יצ׳׳ו נין המנוח כה׳׳ר זכריה רופא נ׳׳ע וכה׳׳ר אברהם לוי קדסי יצ׳׳ו אבן אלמר כה׳׳ר יצחק לוי נ׳׳ע ואבתרצ'ו </li>
<li>גמיעהם באנהם יכונו מע ראש משמרה והוא כה׳׳ר אברהם רופא בכמה׳׳ר אהרן רופא יצ׳׳ו טול מדה ולאיתהם אלמשמרה</li>
<li>והר׳ מדה סתה סנאואת מן תאריכה תם אשהדו עלי נפוסהם באנהם יקימו במצות מת ובאלחופה עלי גרי אלעואיד סאבקא</li>
<li>תם אשהדו עלי נפסהם איצא באנהם יקבלו עליהם גמיע מא יחכמו בה עליהם ראש משמרה או אלגביין באלדין ואלמצלחה</li>
<li>ואלואגב בינהם ולא יכלפוהם פי מא יאמרוהם בה תם אשהדו עלי נפסהם איצא באן חין יגיהם אלשמאש ויעלמהם באלמצוה</li>
<li>יגתמעו פי בית ראש משמרה או בית אלגביין ואן כל מן יאמרוה באלטלוע לבית החיים לם ימתנע ען טלוע אלא לעדד</li>
<li>ואצ'ח יקבל ענד ראש משמרה או אלגביין ואן לא אחד מנהם ירוח אלבלד אלא בדסתור ראש משמרה או אלגבי והדא</li>
<li>אלשרוט מנהם בשבועה ואנהם לם יפתרקו פי אלטריק ואן אפתרקו יגתמעו פי אלצטח ואן אנקטע אחדא מנהם פי אלטריק</li>
<li>יקפו מעה חתי יוצלוה ואדא טלעו לבית החיים יגמעו עלי אלקבר ואן לא אחדא מנהם ינזל אלקבר אלא בדסתור ראש</li>
<li>משמרה או בדסתור אלגבי ואן נזל אחד מנהם אלקבר בגיר דסתור יכון עליה נצף רטל שמע מא ימצ'א כמסה איאם</li>
<li>חתי יעטיה לראש משמרה או אלגבי ואן מא אחד מנהם יסייב אלקבר וירוח אלא בדסתור ראש משמרה או אלגביי ואן מא א.[..</li>
<li>מנהם ירכב חתי יכמל רדם אלקבר ואן טלע אחדא מן אלחברים בגיר אדן ראש משמרה או אלגבי לם תסמא לה טלעה</li>
<li>ויעוד יטלע פי גובתה פהדא אלשרוט כל מן כאלף פיהא שי יכון עליה רטל שמע מא ימצא כמסה איאם חתי ידפעה ללגבי</li>
<li>אנגאץ' מנהם מן רפיקה מא ימצאת לאתה איאם חתי יצטלחהו ורפיקה ואן חצל לאחד מן אלחברים עאקה ען אלמגי</li>
<li>אלי בית הכנסת תב׳ ות׳ ירוחו יצלו ענדה וגעלו ללשמאשין פי אלקבר אלגדיד ארבעה פצה ופי אלעתיק תלאתה פצה ופי אלפסקיה</li>
<li>נצפין פצה וגמיע מא נץ ושרח אעלאה חצל מן אלחברים אלואצעין כטוטהם אלכרימה אדנאה ברצאהם מן גיר אגבאר</li>
<li>ואלאקהאר והכל שריר ובריר מוחזק וקים</li>
</ol>
<p>:(ll. 19-29) Signatures</p>
<p>רצי בדלך אליה לוי [כת]ב ען אדנה </p>
<p>רצי בדלך כ׳ ישועה לוי וכתב ען אדנה</p>
<p>רצי בדלך כה׳׳ר אפרים חכים וכתב ען אדנה</p>
<p>רצי בדלך אהרן חכים וכתב ען אדנה</p>
<p>רצי בדלך כה׳׳ר ישועה כהן וכתב ען אדנה</p>
<p>רצי בדלך ר׳ ע׳אלדאים כהן וכתב ען אדנה </p>
<p>רצי בדלך ה׳׳ה יצחק פ.דן(?)</p>
<p>רצי בדלך ר׳ יהודה חבר וכתב ען אדנה</p>
<p>חצ'ר ה׳׳ה אברהם צג'יר</p>
<p> רצי בדלך רחמים קדסי וכתב ען אדנה</p>
<p> רצי בדלך אברהם פירוז קעלמעין וכתב ען אדנה</p>
<p> ר׳ שחאתה כהן בדלך וכתב ען אדנה</p>
<p> רצי בדלך אלפקיר יוסך מעמאר </p>
<p>ר׳ אהרן כהן </p>
<p> ר׳ בדלך משה(?) חזן</p>
<p>ר׳ בדלך ר׳ משה כהן  </p>
<p>רצי בדלך יצחק פירוז וכתב ען אדנה</p>
<p> רצי בדלך יוסף קים</p>
<p> רצי בדלך ר׳ אברהם ברכי </p>
<p> רצי בדלך נחום קיים וכתב ען אדנה</p>
<p> רצי [[בדלך ע׳אלרחים]] פירוז וכתב ען אדנה</p>
                    
                </div>
            
        </section>
    </body>
</html>
