
<html>
    <head>
        <title>Transcription of Letter: Geneva 121</title>
    </head>
    <body style="max-width: 860px; margin: auto">
        <h1>Transcription of Letter: Geneva 121</h1>

        <p>Alan Elbaum, [digital geniza document edition] (n.p., 2024).</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/30146/iiif/textblock/10442/canvas/1/">
                    
                    
                    
                        <h3>Recto</h3>
                    
                        <ol>
<li>. . . . . . . . . . . . . . . . . . . . . . . . . . . . . . . .&nbsp;</li>
<li>מא אנא עליה מן אלוחשה ואלשוק אלי חצרתה</li>
<li>אלמחרוסה ועצם אלארתיאח ואלתאסף</li>
<li>עלי מא יפות מן משאהדתה אסאל אללה</li>
<li>תבארך ותעאלי אן ימן בקרב גמע</li>
<li>אלשמל עלי אפצל אלאמאל וכן יהי רצון</li>
<li>מעלמה אדאם אללה תמכינה אני</li>
<li>עיית בדמירה אכר אלעיד ואללה</li>
<li>תבארך ותעאלי //יעלם// כיף כאן עיידי גמ[</li>
<li>לוחשתי מנכם פיאליתני לא כנת</li>
<li>דכלת דמיאט ואמא אני בעד אלעיד</li>
<li>סאפרת מן דמירה אלי מניה שהא</li>
<li>וכאן עלי אני אשתרי יסיר מן אלקטן</li>
<li>ואכזנת ואמצי אלי סנבאט אשד כתאן</li>
<li>פאשתכלת פי אלקטן ואשתרית מנה</li>
<li>מית קנטאר פי גמעה ואחדה ומא גית</li>
<li>אלי דמירה אלי פי טלב מרכב ואיצא</li>
<li>שרא חצר ואנא אן שאללה טאלע אלי</li>
<li>מצר עלי אלקטן ובטלת שד אלכתאן</li>
<li>אלי בעד רמצאן אן שאללה בסעאדתך</li>
<li>וליס ביעיקני גיר אלמרכב מא באקדר</li>
<li>עליה ערפתה דלך יאמולאי אשתהי</li>
<li>מן תפצלך עלי אכוך תנפד אלתלאת</li>
<li>תיאב אלמנגוזה אלי מצר ובאללה עליך</li>
<li>אי דרהם אן כסרתה עליהא למן יחמלהא</li>
<li>ערפני בה ואיצא אלתוב אלדי אשתרתה</li>
<li>חצרתך פי אלקיסאריה יכון צחבתך אן</li>
</ol>
                    
                </div>
            
                <div data-canvas="https://geniza.princeton.edu/documents/30146/iiif/textblock/10442/canvas/2/">
                    
                    
                    
                        <h3>Verso</h3>
                    
                        <ol>
<li>והו עתבאן עלי חצרתך בחית אנה אנפד</li>
<li>אלי אלשיך בו סעיד אדאם אללה עזה ישתרי</li>
<li>לה בדינאר חואיג ללבית פדכר פי כתאבה</li>
<li>אן מא מעה שי פקאל לה תמצי אלי מולאי</li>
<li>אלשיך אלאגל בו מנצור תאכד לי מנה דינאר</li>
<li>קרץ פדכר אנה גא אלי חצרתך וטלב דינאר</li>
<li>ולם תדפע לה שי וקד כאן אעתקאדה אן לו</li>
<li>טלב מנך מא טלב דפעת לה ערפתה דלך</li>
<li>מע מא אני ואמונת שמים בצט אלעדר</li>
<li>וקלת מא האדא צחיח ומא דכר האדא</li>
<li>אלא אדלאל אן עלי חצרתה ואמא נובה</li>
<li>בן סחקון פלא תסאל יא מולאי מא טרא עליה</li>
<li>מן אלחרם וגיר אלחרם ואלתלויח יגני ען</li>
<li>אלתצריח ומא אלחדית מתל אלנצר ובעד דא</li>
<li>גמיעה צרבה מלקות וכתב עליה שטאר</li>
<li>אנה לא ירגע ידכר בתי דינין פאסאל</li>
<li>אלכאלק עז וגל יכרב בית מן יריד לכם סו</li>
<li>אנא אקבל עייניה ואכצה באגל סלאם ולמן</li>
<li>תחוטה ענאיתה ואסאלה יקבל עני יד חצרה</li>
<li>מולאי אלאגל אלואלד חמדאת הישיבה אדאם</li>
<li>אללה תמכינהא ויערפהא זאיד אשתיאקי אלי</li>
<li>חצרתהא וכדלך מואליה אלאכוה וכדלך</li>
<li>יקבל עני עיני מולאי אלשיך אלאגל בו סע[יד</li>
<li>אדאם אללה סעאדתה ויערפה זאיד אשתיאקי</li>
<li>אלי חצרתה וכדלך גמיע אלאצדקא יא מולאי</li>
<li>איש מא כסרת עלי אלמעגר אלאסוד ערפני</li>
<li>בה וכדלך אן קדרת חצרתה עלי אנפאד</li>
<li>דאך אלשוי אלי תניס ישתרי אלדי טלבוה</li>
<li>מן גיר אן יכון עלי חצרתהא פי דלך משקה</li>
<li>ושלום הדרתך נצח סלה</li>
</ol>
                    
                </div>
            
        </section>
    </body>
</html>
