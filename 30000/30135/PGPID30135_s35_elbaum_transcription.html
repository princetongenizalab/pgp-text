
<html>
    <head>
        <title>Transcription of Letter: DK 316 (Alt: 125)</title>
    </head>
    <body style="max-width: 860px; margin: auto">
        <h1>Transcription of Letter: DK 316 (Alt: 125)</h1>

        <p>Alan Elbaum, [digital geniza document edition] (n.p., 2019).</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/30135/iiif/canvas/1/">
                    
                    
                    
                        <h3>Recto:</h3>
                    
                        <ol>
<li>יכדם חצרה אלאך אלעזיז אלמופק אלסעיד אל[. . . .]</li>
<li>אלאגל אלחכים אטאל אללה בקאה ואדאם עזה</li>
<li>ונעמאה ומן חסן אלתופיק לא אכלאה וינהי</li>
<li>אן לא תסאל מא עלי קלבי מן כתרה אלשוק אלי נצר</li>
<li>טלעתך אלסעידה ואן קד וצל לי י׳ נקרה ואן</li>
<li>קד וצלת לאבו אלפרג ואן נעמה יסלם עליך</li>
<li>כתיר וקד אחכמני אני ממא יקול אנא פי שדה</li>
<li>ואן יעקוב ראח מא בקי ידכרני אצלא ואסעה</li>
<li>אנת אכבר בדלך ויא יעקוב בעתת תלומני עלי</li>
<li>אלמאנע ואללה אלעצים מא הי ענדי ולא אקדר</li>
<li>עליהא ואמא נסכה אלנתוא פאני כשית אן</li>
<li>אכתבהא לך פי כתאב תוכד מנה ולאן(!)כן חתי</li>
<li>גא אבו אלבהא פותקת אליה ואנא עתבאן עליך</li>
<li>כונך נסיתני ומא כאני כנת מא רגע/ת/ עדיתני</li>
<li>מתל אלכלב ולא כתבת לי כתאב אלי פרד ב׳ ואנא</li>
<li>וללה סירת לך כתב מא להם עדד וולאכן אלקאה</li>
<li>ותבעת תקול לי מא באתפרג אן אכל לקמה וללה</li>
<li>לקד קלת אלמחאל באלי (?) לא (?) ופי אלדכאן ותתפצל</li>
<li>תסיר לי אלדראהם מן כל בד וסבב ואמא אלמאנע</li>
<li>פאנא אטוף עליהא ואסירה לך מע גמיע חואיגך</li>
<li>ואלראונדאן (?) סירה מן כל בד פאני מוסתעגל</li>
<li>כתיר ואמא אלשיך פמא בקית /א/סיר לך שי חתי</li>
<li>תסירה לי ווחק /א/ללה אסיר לך אלבאקי ואמא קולך</li>
<li>פי אלמחל לה (?) וללה מא אערף אי מא הי ואנהא ענדך</li>
<li>פי אלשיך פי באב אלקרוח או אלבתר פי אלשיך ואמא</li>
<li>אלמראה ואלעלאמה יצלו לך סרעה ואמא אלשאדנה [צ״ל אלשאדנג]</li>
<li>ואלשנג פאנת תערף אנהם צעבין אלמנאל חתי אצול</li>
<li>הם לך ואסיר ומא אתואנא לך פי כדמה ולא [[תלומ]]</li>
<li>תלומני פמא הדא מכאנה וללה וקת אן תסיר לי</li>
<li>אלפצה ואלשיך אסיר לך באקיה כלה ומא תחתאג</li>
<li>וציה ואלמאנע וגמיע חואיגך יצלו לך מן כל [בד]</li>
<li>אלגמעה אלאכרי ומן בעד הדה אלכתאב מא בקית</li>
<li>אסיר לך כתאב חתי תסיר לי כתאב ומא כאן אמלי</li>
<li>מנך הדה ותחן (?) קלב גרי עליה ומא אחתאג</li>
<li>אוציך ויא אכי יא יעקוב אנת תערף.....</li>
</ol>
                    
                </div>
            
                <div data-canvas="https://geniza.princeton.edu/documents/30135/iiif/canvas/2/">
                    
                    
                    
                        <h3>Verso:</h3>
                    
                        <ol>
<li>[[ואן אבו אלחס]]</li>
<li>ואן אבו אלחסן אלטביב יסלם עליך ויעתב עליך</li>
<li>ויקול אנת אופית בקולך בדר (?) עליך מן אלג׳</li>
<li>אלנקרה פאן כנת קד אפסכת פהו יזנהם ובעד</li>
<li>דא סיר קול לי איש אעמל אן כנת אקול לה</li>
<li>ען פצה אבן תמאם או לא פסיר לי כתאב מן</li>
<li>כל בד במא יכון ואן קד לך (כדלך?) בחק אללה סיר לה</li>
<li>אלכראריס מכתובה מן כל בד פקד אבטית</li>
<li>עליה וערפתה עדרך וקלת לה הו משגול פי</li>
<li>אלדכאן פהדא וקת אלמרוה ואלנכוה אלדי תעמל</li>
<li>מעי ואן גמיע אצחאבנא יסלמו עליך</li>
<li>כתיר ולא תעתב עליה פאן גמיע חואיגך</li>
<li>מגהזין ואלמראה ואלעלאמה ואצלין מא להם</li>
<li>עדר ואמא אלשנג ואלשאדנג פאנת תערף</li>
<li>חסהם ושלם וסיר לי אלפצה מן כל בד ושלם</li>
<li>ואמא קולך פי אלתמאנין דרהם אלדי לגרי (?) ענדי</li>
<li>פמא אנת תערף איש ירוח עלי אלתזכיה ושלם</li>
<li>ועלי אכותך אלסלאם כל ואחד באסמה ועלי</li>
<li>נגיב ור׳ שמואל אלסלאם ואנת מכצוץ באבם (!)</li>
<li>אלסלאם ואללה לא יעדמני תפצלך ואנא ממלוכך</li>
<li>וכדמך אלי אן אמות ואללה יגאזיך באלכיר</li>
<li>וקד סירת לך ג׳ נסך ומא תה/א/ונת לך פי חאגה</li>
<li>الى بلبيس يسلم للشيخ الاجل الحكيم الفاضل الامجد(؟) العالم الاسعد(؟)</li>
<li>اسعد الله [. . . .] امانة مودا</li>
</ol>
                    
                </div>
            
                <div data-canvas="https://geniza.princeton.edu/documents/30135/iiif/canvas/3/">
                    
                    
                    
                        <h3>Verso margin. There are obscure markings underneath line 1, likely signifying quantities:</h3>
                    
                        <ol>
<li>צפה אלמאנע תותיא אספידאג עוד ריח עראקי צמג כתירה ביצה ידק ויעגן //בביאץ//</li>
<li>צפה ללנתו אלענב[.] אקלימיא ותותיא ואספידאג וכחל וכנדר מן כל ואחד ב׳</li>
<li>מר צאפי ודם אכוין וצבר מן כל ואחד א׳ אנזרות א׳ ונצף אפיון נצף דרהם קאקיא רב //נצף מתקאל//</li>
<li>يسحق [. . . . . . .] ويعجن [[אל]] الا[. . .] نافع(؟)</li>
</ol>
                    
                </div>
            
                <div data-canvas="https://geniza.princeton.edu/documents/30135/iiif/canvas/4/">
                    
                    
                    
                        <h3>Recto margin:</h3>
                    
                        <ol>
<li>ואמא אלאשיאפה אלדי ללנתוא פאנהא הדי</li>
<li>[ת]ובאל אלנחאס מצול דרהם קאקיא רב דרהם שאדנג מצול נצף דרהם</li>
<li>] . . רבע דרהם טראתית רבע דרהם ידק ויעגן במא וישתעלה</li>
<li>]. ן גמיע אלחואיג מוגודה פי בלביס אלדי להדה אלנסכה ושלם</li>
</ol>
                    
                        <h3>In a separate block of text:</h3>
                    
                        <p>ואללה אללה לא תסתעמלהא | אלי בעד אלאסתפרג | ושלם</p>
                    
                        <h3>In a separate block of text:</h3>
                    
                        <p>עבדו מודה חסדו | מן אברהים</p>
                    
                </div>
            
        </section>
    </body>
</html>
