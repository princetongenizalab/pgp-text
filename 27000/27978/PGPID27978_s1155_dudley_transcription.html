
<html>
    <head>
        <title>Transcription of Legal document: Yevr.-Arab. II 1445</title>
    </head>
    <body style="max-width: 860px; margin: auto">
        <h1>Transcription of Legal document: Yevr.-Arab. II 1445</h1>

        <p>Matthew Dudley, Digital Editions (n.p., 2025).</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/27978/iiif/textblock/30432/canvas/1/">
                    
                    
                    
                        <h3>Recto</h3>
                    
                        <ol>
<li>למא כאן בתאריך נהאר אלאתנין תאני חדש אייר סנה הת׳׳ה ליצירה חצ'ר אלאך'&nbsp;כה׳׳ר אהרן רופא יצ׳׳ו</li>
<li>בכ׳׳ר אלעזר רופא יצ׳׳ו ותברע מן דלך וצלב חאלה לצהרה כ׳׳ר משה צג'יר יצ׳׳ו בכ׳׳ר אברהם צג'יר נ׳׳ע במבלג'</li>
<li>קדרה מן אלגרוש אלכלאב סתין גרש כלב ודלך פי נטיר אסקאט חקה מן אלארבעה קראריט ונצף אל</li>
<li>מתכ'לפא לה מן ואלדה פי אלבית למלך והי אלקאעה אלכאינה בחארה אליהוד אלקראיין בדרב אלמנשר למערוף</li>
<li>אלאן בדרב אלחכים אלדי הי סכן אכ'יה כה׳׳ר יעקב צג'יר יצ׳׳ו ואסקאט חקה איצא מן כ'לוו נצף אלדכאן אלמתכ'לפה</li>
<li>לה איצ'א מן ואלדה אלכאינה באלצאג'ה באכ'ר אלסוק אלכביר בקרב באב אלסר אלדי בגנב דכאן מראד אלמביץ'&nbsp;מן</li>
<li>נאחיה באב אלסר ובגנב דכאן ר׳ יצחק קדסי יצ׳׳ו מן אלנאחיה אלאכ'רי אלגאריה פי וקף אלמארסתאן פנזל לה ען אל</li>
<li>ארבעה קראריט ונצף פי אלקאעה אלמדכורה אע׳ וען נצף אלדכאן אלכ'לוו אלמדכורה אלנזול אלשרעי נזול מובד</li>
<li>מן ג'יר עודה ולא רגעה מן ג'יר אקהאר ולא אגבאר ולא אכראה כל בסמאחה נפס וטיבה קלב ואנשראח צדר</li>
<li>ודפע כה׳׳ר אהרן רופא אלמד׳ אע׳ לכ׳׳ר משה צ'גיר אלמד׳ אע׳ אלמבלג אלמדור אעני אלסתין גרש כלב פי אלחצ'רה</li>
<li>ואלמעאינה תם אשהד עלי נפסה אלאך'&nbsp;ר׳ משה צ'גיר אלמד׳ אע׳ באנה קבץ ותסלם מן יד צהרה כה׳׳ר אהרן</li>
<li>אלמד׳ אע׳ אלמבלג אלמדכור באלתמאם ואלכמאל ואנה נזל לה ען אלארבעה קראריט ונצף פי אלבית אלמד׳ אע׳ וען</li>
<li>כ'לוו נצף אלדכאן אלמד׳ אע׳ ולא צאר לה עלי צהרה כה׳׳ר אהרן רופא אלמד׳ אע׳ ולא עלי אכ'יה שקיקה כה׳׳ר יעקב יצ׳׳ו</li>
<li>מן גהה דלך לא דעוי ולא טלב ולא פצ'ה ולא דהב ולא חק ולא מסתחק ולא דין ולא תבעה ולא עלקה ולא תעלק בוגה</li>
<li>מן אלוגוה לא באליהוד ולא באמ׳ העו׳ ובמוגב דלך צארו אלארבעה קראריט ונצף אלמדכו׳ אע׳ גאריין פי מלך כה׳׳ר</li>
<li>אהרן רופא ונצף אלדכאן אלמדכורה גאריה פי כ'לווה דון כל אחד מן אלנאס ליתצרף פיהם במא יריד מן ביע</li>
<li>ווהבה וסכן ואסכאן ואגארה וג'יר דלך ממא ינתפע בה במא ישא ויכ'תאר במא יתצרף אלמאלך פי מלכה ולא</li>
<li>אעתראץ' עליה מן גהה דלך מן אחד אלנאס וגמיע דלך חצל מן כ׳׳ר משה צ'גיר אלמד׳ אע׳ בש׳ גמו׳ בש׳׳י ברצאה</li>
<li>מן גיר אגבאר ודלך בשהאדה מן יצ'ע כ'טה אלכרים אדנאה והכל שריר מוחזק וקים</li>
<li>חצ'ר&nbsp; &nbsp; &nbsp; &nbsp; &nbsp; &nbsp; חצ'ר הצ׳&nbsp; &nbsp; &nbsp; &nbsp; רצ'י&nbsp; &nbsp; &nbsp; &nbsp; הע׳ הצ׳ אהרן</li>
<li>הע׳ הצ׳&nbsp; &nbsp; &nbsp; &nbsp; יעקב&nbsp; &nbsp; &nbsp; &nbsp; &nbsp; &nbsp; בדלך&nbsp; &nbsp; &nbsp; &nbsp;מעמאר עד</li>
<li>גדליה&nbsp; &nbsp; &nbsp; &nbsp; &nbsp; ברכה&nbsp; &nbsp; &nbsp; &nbsp; &nbsp; &nbsp;משה&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;&nbsp;</li>
</ol>
                    
                </div>
            
        </section>
    </body>
</html>
