
<html>
    <head>
        <title>Transcription of Letter: Yevr.-Arab. II 1457</title>
    </head>
    <body style="max-width: 860px; margin: auto">
        <h1>Transcription of Letter: Yevr.-Arab. II 1457</h1>

        <p>Alan Elbaum, unpublished editions (n.p., 2020).</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/27986/iiif/textblock/30444/canvas/1/">
                    
                    
                    
                        <h3>recto</h3>
                    
                        <ol>
<li><span lang="he">בה לק״י עש״ו עמ״י (=לישועתך קויתי יי עזרי מעם יי עשה שמים וארץ)</span></li>
<li><span lang="he">תקבל אלארץ בין איאדי אלואלדה אלמכרמה</span></li>
<li><span lang="he">אלסת אלמצונה אצאן אללה תע תואבהא וחרסהא</span></li>
<li><span lang="he">ותולאהא ומן חסן אלתופיק לא אכלאהא ויגמע</span></li>
<li><span lang="he">אלשמל ברויאהא פי כיר ועאפיה קריב גיר</span></li>
<li><span lang="he">בעיד וגיר דלך כאן וצלת משרפתך קבל</span></li>
<li><span lang="he">תאריכה ושכרנא אללה עלי עאפיתך ואן לא</span></li>
<li><span lang="he">תסאלי מא אנא פיה מן אלצעף אלזאיד וכאן קלבי</span></li>
<li><span lang="he">תאר עליא חתי וצלת ללמות ואחתקנת פי יום</span></li>
<li><span lang="he">תלאת מראר ומא הדא עני ובקית פכראנה</span></li>
<li><span lang="he">פי אלציאם כיף יגי עליא ומא גא אלציאם עליא אלא</span></li>
<li><span lang="he">אנא אטלק מתל אלמטלק וכנת אחסב אנה</span></li>
<li><span lang="he">קולנג פראיתה אנחדאר מן דמאגי יסקט פי</span></li>
<li><span lang="he">מעדתי יבקא מתל אלקולנג וטול לילה אלציאם</span></li>
<li><span lang="he">מא נמת פתמית ללטהר ומן אלטהר וראיח</span></li>
<li><span lang="he">כן (=كنّ) עליא וקעדת בעד אלציאם תלאתה ארבע</span></li>
<li><span lang="he">איאם והו מכן ⟦מני⟧ עלייא ולמא יכן עני אבקא פי הם</span></li>
<li><span lang="he">עיניא אלדי מא אנטר בהם נור אלדניא תם בעד</span></li>
<li><span lang="he">דלך עאוד עליא אלם אלפואד ולמא יתור עליא</span></li>
<li><span lang="he">מא יבקא אלסקרק ישתאל מן תחת פמי ואבקא</span></li>
<li><span lang="he">מהמא נזל בטני יטלע ותנבלע מעדתי מן</span></li>
<li><span lang="he">אלקי ואנא הדא אלוקת האדו עני וברוך יוי עלי</span></li>
<li><span lang="he">כל חאל ואן כל שי חסבת באני אחמל ללשאם</span></li>
<li><span lang="he">אעמא ואצעף מא כטר לי ואני חסבת חסאב</span></li>
<li><span lang="he">אלצעף אלא אלעמא מא חסבתה ואני באכאף</span></li>
<li><span lang="he">אני אדאוי עיניא לאגל אלפצל אלדי פי אלשאם</span></li>
<li><span lang="he">אכאף יחרך עליא שי גירה פאנא מסתגיה (=מרתגיה)</span></li>
<li><span lang="he">איה מן ענד אללה תע תטהר לעיניא ואנתו</span></li>
<li><span lang="he">למא תקולו אני אטלע בכלקי ואתנאזק</span></li>
<li><span lang="he">אנא עמרי מא טוולת רוחי אכתר מן הדא</span></li>
<li><span lang="he">אלאיאם ואלדי להא ארבע שהור מא נטרת נור</span></li>
<li><span lang="he">אלדניא מא תנקהר עלי רוחהא פכלמא</span></li>
<li><span lang="he">אצבח ואנטר טלאם אסוד אלצבאח מא אערף</span></li>
<li><span lang="he">אלמסא ויבקי שהותי אני אקטע רוחי ואכד</span></li>
<li><span lang="he">מא אכדוני וכרגו לעין אלשמס ולם אנטר סוי</span></li>
<li><span lang="he">סואד ולא אלבהומא ראיתה אללה לא יבלוכם</span></li>
</ol>
                    
                        <h3>recto, margin (?)</h3>
                    
                        <ol>
<li><span lang="he">ואנא לולא מרתגיה איה</span></li>
<li><span lang="he">מן ענד אללה כנת א⟦פ⟧פקעת (=אפקעת)</span></li>
<li><span lang="he">ואנא מטמעה</span></li>
<li><span lang="he">מן אללה תע בכל</span></li>
<li><span lang="he">כיר ואן חאשא</span></li>
<li><span lang="he">אללה תע ידום</span></li>
<li><span lang="he">הדא אלשדה</span></li>
<li><span lang="he">עלייא ומא</span></li>
<li><span lang="he">האן עליא</span></li>
<li><span lang="he">אכתב לכם&nbsp;</span></li>
<li><span lang="he">הדא אלאכבאר</span></li>
<li><span lang="he">חתי לא</span></li>
<li><span lang="he">תנטר בי</span></li>
</ol>
                    
                </div>
            
                <div data-canvas="https://geniza.princeton.edu/documents/27986/iiif/textblock/30444/canvas/2/">
                    
                    
                    
                        <h3>verso</h3>
                    
                        <ol>
<li><span lang="he">בעד אלסלאם אלתאם עליך יא סתי יא אמי וברכתי אללה</span></li>
<li><span lang="he">לא יפגעני פי מחבתך ולא מן חנייתך אלף אלף לא אוחש</span></li>
<li><span lang="he">אללה תע מנך ולא פי מחבתך אלצאדקה ולא תסאלי יא</span></li>
<li><span lang="he">אמי מא אנא פיה מן אלוחשה מן אלפרקה ואני מא</span></li>
<li><span lang="he">תנשף לי דמעה מן פרקתכם בעד אלסל׳ אלתאם ואלתחיה</span></li>
<li><span lang="he">ואלאכראם עלי אלולד אלמכרם אלף חמל סלאם אללה תע</span></li>
<li><span lang="he">לא יכלי מן ברכתה ולא מן חנייתה ולא מן מחבתה ולא</span></li>
<li><span lang="he">מן דעאה אלצאלח ואלסל׳ אלתאם עלי אלמו׳ עלגד אלמכרם כֿכֿ</span></li>
<li><span lang="he">ונסאלה אלדעא ועלי אלאכת אסתיתה ואן יא אסתיתה</span></li>
<li><span lang="he">קטעתי קלבי באלוחשה ואני אסאלך אלדעא ואלסלאם</span></li>
<li><span lang="he">אלתאם עלי בנת אלעם כאץ כֿכֿ ועלי אלבנת אלעזיזה</span></li>
<li><span lang="he">סארה(?) כֿכֿ ועלי כאלתי כֿכֿ ועלי כל מן יחיט בה עלמך</span></li>
<li><span lang="he">אלכרים ושלום</span></li>
<li><span lang="he">ויא אמי באללה עליך לא</span></li>
<li><span lang="he">תקטעי עני אלדעא</span></li>
</ol>
                    
                        <h3>verso, margin (?)</h3>
                    
                        <ol>
<li>יסל{ם} אן שא אללה תע ללקא{הרה} אלמח{רוסה} יסלם ליד אלמו{לי} אלש{יך} אלפכר</li>
<li>מוסי א{בן} פירא יוצלה לביתה אמ{אנה} מו{דאה} עבודייה בנתהא הרגה</li>
</ol>
                    
                </div>
            
        </section>
    </body>
</html>
