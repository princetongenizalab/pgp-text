
<html>
    <head>
        <title>Transcription of Letter: ENA 2575.7 + ENA 2575.8</title>
    </head>
    <body style="max-width: 860px; margin: auto">
        <h1>Transcription of Letter: ENA 2575.7 + ENA 2575.8</h1>

        <p>Alan Elbaum, unpublished editions (n.p., 2021).</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/4ceef5d4-5842-47ef-9d1f-0bd59b22ff76/manifest/canvas/62ab1a3a-444e-4d44-82c0-feef2638997f">
                    
                    
                    
                        <h3>Recto</h3>
                    
                        <ol>
<li>[...]ם אכוך</li>
<li>
<p>[...]ב אמארה כל</p>
</li>
<li>
<p>[...]לה וגרם אלף וכמס מאיה</p>
</li>
<li>
<p>דרהם ומן גהה אלעבד מבארך פשעיה פי אסכנדריא</p>
</li>
<li>
<p>ואכדה אלמחתסב בלאש מא סלם פיה שי וגרם אכוך</p>
</li>
<li>
<p>כמס מאיה לכון א . . ם קאלו לה הדא גוי פמא קעד אכוך</p>
</li>
<li>
<p>פי מצר בעד מא גא מן אסכנדריא אלא נצף שהר תופא</p>
</li>
<li>
<p>סלימאן רֿיֿהֿ פחזנא עליה חזן עטים מנהא וסאפרנא</p>
</li>
<li>
<p>לטור ומא עמרה אשתרי חואיג וקמאש ועקאראת</p>
</li>
<li>
<p>ושראבאת ונחאס מסתעמל וצנאדיק ובצת ולא בקא</p>
</li>
<li>
<p>[ש]י חתי אשתרי מנה ודהב כתיר כאן מעה שי לה ושי ודאעה</p>
</li>
<li>
<p>[] . יחמל מן מצר כמסה ועשרין גמל פלמא וצלנא</p>
</li>
<li>
<p>אלטור וצלת ורקה מן ענד אלאך(?) רשיד אל . . . באן</p>
</li>
<li>
<p>[א]כוך מא יסאפר אלא פי מרכבה פאספ . . . . א . נא</p>
</li>
<li>
<p>אלפוי וטיר אלפלאח פסאפרנא בעדהם בעשרין יום</p>
</li>
<li>
<p>משינא תלאתה איאם יום אלראבע חצל עלינא ריח</p>
</li>
<li>
<p>עאסף רדינא אלי מוצע מא כנא פקעדנא ארבעה</p>
</li>
<li>
<p>איאם נרוח ונרגע פאדא יום אלראבע ונחנא ראיחין</p>
</li>
<li>
<p>נגרק פאדא בדכאן טלע מן אלמרכב פי סאעה טלעת</p>
</li>
<li>
<p>אלנאר אחתרקת אלקלוע וכל מא פי אלמרכב רגאל</p>
</li>
<li>
<p>אלמרכב יערפו יעומו רמו נפוסהם אלי אלבחר מא בקא</p>
</li>
<li>
<p>אלא מן לא יערף יעום ומן גהת אכוך באנה נזל אל[י]</p>
</li>
<li>
<p>אלבליג ומא אעלם מא אכר פי חזתה ותחזם בתובין</p>
</li>
<li>
<p>תלאתה פלמן קרבת אלינא אלנאר רמית רוחי אלבחר קלת</p>
</li>
<li>
<p>בדאל מא ארוח חריק ארוח גריק רמית רוחי אלבחר ולם</p>
</li>
<li>
<p>אערף מא גרי לאכוך לקית חבל פי אלמרכב תעלקת</p>
</li>
<li>
<p>בה קעת מעלק אלי אן אכתלעו אכתאפי וכאנת אלנאר</p>
</li>
<li>
<p>תקע פוקי מן פוק אלמרכב ואנא גאטס פי אלבחר</p>
</li>
<li>
<p>ובלמוגי כמתל אלגבל פוקי ודאך אלמוצע אלדי וקענא</p>
</li>
<li>
<p>פיה מא לה קראר קאלו אלרבאבין אכתר מן אלפין קאמה</p>
</li>
<li>
<p>פי מוצע יקאל לה תאראן פלמן חסית אכתאפי אכתלעו</p>
</li>
</ol>
                    
                </div>
            
                <div data-canvas="https://figgy.princeton.edu/concern/scanned_resources/f197a661-81b1-4b14-87e3-4f701644ffb3/manifest/canvas/1de686a1-c846-46d1-8040-e1caf0e2363d">
                    
                    
                    
                        <h3>Verso</h3>
                    
                        <ol>
<li>כלק גבא(?) פקעת ענדה תלאתה איאם ראש השנה אלסבת</li>
<li>
<p>ואלאחד ויום אלאתנין אלראס(?) פאכתרית מן ואחד ערבי</p>
</li>
<li>
<p>בתלתין דרהם אלי מצר פיקעד בי יומין אלסבת ואלכפור</p>
</li>
<li>
<p>אלי אן וצל בי אלקאהרה וקד אנא מיית מן אלתעב וגסמי</p>
</li>
<li>
<p>מכלץ כולה מן אלשמס וצלת אלי אלכניס קאמו אליהוד</p>
</li>
<li>
<p>גבו ללערבי תלאתין דרהם כראה ורמו עליא עמאמה</p>
</li>
<li>
<p>וקמיץ לאני מא וצלת להם אלא עריאן מא עליא אלא כלק</p>
</li>
<li>
<p>גבת(?) אלנצרה ואנא אקרע חאפי פקעת פי אלקאהרה</p>
</li>
<li>
<p>עשרין יום פאתנין תלאתה אחסנו אליא ורח{ת} אלי מצר</p>
</li>
<li>
<p>ודא אלוקת אנא קאעד פי מצר לא אערף אין ארוח</p>
</li>
<li>
<p>ולא אין אגי ולא מעי שי כנת אתעלק מע אחד מן</p>
</li>
<li>
<p>אצחאב אלמראכב ואללה עליא שאהד לם טלעת מן</p>
</li>
<li>
<p>אלבחר ומעי לא מא אקל ולא מא אכתרי ל[[א]]אנה</p>
</li>
<li>
<p>אנה כרקא תסוא פלס ולא אערף מא יכון אמרי וכיף</p>
</li>
<li>
<p>יכון כלאצי אריד מן אללה תע ומן הקבה אלדי אנשלני</p>
</li>
<li>
<p>מן אלבחאר ואלנאר קאדר אן יקאבל מא ביני ובינכם</p>
</li>
<li>
<p>פי כיר ועאפיה ואללה קאדר עלי כל שי ואלשכץ אלדי</p>
</li>
<li>
<p>כנת מתכי עליה ראח אלי רחמת אללה תע מא בקי</p>
</li>
<li>
<p>בלחין אלא הקבה ולא תסאל מא חזנת עליה ועלי</p>
</li>
<li>
<p>סלימאן וחק דיני לו אחכי לך בכל מא גרי לנא מן</p>
</li>
<li>
<p>יום מא סאפרנא אלי אן גרי עלינא הדה אלשדה מא כאן</p>
</li>
<li>
<p>יכפאני בקדר הדה אלכתאב עשר מראר אלי כם הדא</p>
</li>
<li>
<p>אכתצאר ולא פי מצר אחד אלא והו חזין עליה</p>
</li>
<li>
<p>יהוד ומסלמין וגרקו גוים כתיר וחריק כתיר מא</p>
</li>
<li>
<p>אחתרק ועליהם מתלמא(?) אחתרקו על אכוך ולא טלע</p>
</li>
<li>
<p>מרכב תגאר ושחנא(?) מתל הדה אלמרכב לקל אלקסרייה(?)</p>
</li>
<li>
<p>ואלעוון ואלדי כאן תחת א . . . שי יסוי&nbsp; אלפין וכמס מאיה</p>
</li>
<li>
<p>דרהם לי ולגירי ודאיע אלא אלאמר ללא תע פלא</p>
</li>
<li>
<p>אחד בידה חילה אללה עטא ואללה אכד ומא כאן</p>
</li>
<li>
<p>אמתנאעי באני אתעלק מע אחד ואנא עריאן</p>
</li>
<li>
<p>ואגי אליכם אלא ינכסר קלבכם כיף אני גית אנא</p>
</li>
<li>
<p>ואכוך ולא אלא ינסא(?) יהון אלצ . . . . . . . . .</p>
</li>
<li>
<p>מלך מלכי המלכים הקבה בלוצול אליכם ואלסלם</p>
</li>
<li>
<p>ואלעאפיא ובאחסאנך סלם לי עלי ואלדך ועלי</p>
</li>
</ol>
                    
                </div>
            
                <div data-canvas="https://figgy.princeton.edu/concern/scanned_resources/f197a661-81b1-4b14-87e3-4f701644ffb3/manifest/canvas/86801f20-39f6-4668-9690-7bbb61781053">
                    
                    
                    
                        <h3>Recto</h3>
                    
                        <ol>
<li>מני פלת אלחבל וגטסת וגו קאמתין וטלעת וגטסת</li>
<li>
<p>תאניה וטלעת ולם יכון ענדי שי אתעלק בה ולא אמסכה</p>
</li>
<li>
<p>פי טלועי צכר אללה לי כשבה ולם יכון ענדי שי אלא מא</p>
</li>
<li>
<p>אערף מניין אתני בעת לי איאהא הקבה פי סאעה גרק</p>
</li>
<li>
<p>אלמרכב לם אדרי אלא בגמאעה נסא ורגאל קדר ארבעין</p>
</li>
<li>
<p>רוח והם עלי אכשאב ורבטו אלכשב כלהם בעצהם בעץ</p>
</li>
<li>
<p>ובקינא כלנא פי מוצע ואחד קעדנא כדא עלי אלכשב</p>
</li>
<li>
<p>יומין ולילא לם אדרי יום אלתאני אלא ואכוך מענא עלי</p>
</li>
<li>
<p>אלכשב והו עריאן כאדם (=كآدم؟) והו ביטאלע פי אלרוח ואנא אלאכר</p>
</li>
<li>
<p>כנת עריאן מתלה מא נדרי יום אלתאלת אלא וגאנא צנבוק</p>
</li>
<li>
<p>אלמרכב אכדנא וטלע בנא אלי אלבר וקד נחנא מותא</p>
</li>
<li>
<p>מן אלגוע ואלעטש ואלברב (=אלברד) ומן גהה אלגוים אלדי טלעו</p>
</li>
<li>
<p>מענא אלי אלבר מא אחד וקף אלא ראח יפתש עלי אלמא לם</p>
</li>
<li>
<p>בקי פי אלבר אלא אנא ואכוך וואחד גוי פשפקו אהל אלצנבוק</p>
</li>
<li>
<p>עלי אכוך וכאן פי מ/ו/צע אכר מרכב ראיח אלי אלטו{ר} קאלו</p>
</li>
<li>
<p>נטלע במוסי אלי אלמרכב ונסקיה שרבה מא ונגטיה</p>
</li>
<li>
<p>בכרקה לאלא ימות ולא ילקא מן ידפנה ואמא אנא מא</p>
</li>
<li>
<p>כנת אערף אלליל מן אלנהאר מן אלוגע ואלפגעה פרקת</p>
</li>
<li>
<p>כיף(?) אללילא אנא ואלגוי פי אלבר ולם מענא שי לא נאכל</p>
</li>
<li>
<p>ולא נשרב ואנא עריאן כאדם אללה עליא שאהד מא וצלת</p>
</li>
<li>
<p>ללבר ולא עלי גסמי כרקה ולו אנה בפלס אלא עריאן</p>
</li>
<li>
<p>כמתל אלצגיר ומא זאד קתלני אלא אלברד פלמא אצבח</p>
</li>
<li>
<p>אלצבח לקית אלגוי מיית פבקית וחדי לא אין אערף לא&nbsp;</p>
</li>
<li>
<p>ארוח ולא אגי פבקית אמשי סאעה ואקעד סאעה מן</p>
</li>
<li>
<p>אלתעב משיא אלי נצף אלנהאר עלי אתר אלנאס חתי אללה</p>
</li>
<li>
<p>אוצלני אלי אלגמאעה פטלבת מנהם שרבת אלמא כאן</p>
</li>
<li>
<p>אלחדית יום אלראבע צאבר מן אלמא ואלטעאם חתי לקית</p>
</li>
<li>
<p>ענדהם קליל מא מאלח יקטע אלחלק מא אדרי אלא וגו</p>
</li>
<li>
<p>נאס מן אלמרכב אלדי טלעו בה אכוך ודרכו (=ודכרו?) באן סאעה</p>
</li>
<li>
<p>טלועה אלמרכב תופא פאגו נאס אכרין ואכרין והם יקולו</p>
</li>
<li>
<p>עלי הדה אלכלאם פמצית מע אלגמאעה תמאן איאם</p>
</li>
<li>
<p>חתי וצלנא ללטור פרחמני אללה ברבאן קאת לי ומקדם</p>
</li>
<li>
<p>אלבלד וכאן מעהם אמל פעקבוני סאעה וסאעה ואכתלם(?)</p>
</li>
<li>
<p>גסמי כלה מן אלשמס וכאן כלה לחמא ואחדא פלמא</p>
</li>
<li>
<p>וצלת אלי אלטור ואנא עריאן פאעטאני ואחד נצראני</p>
</li>
</ol>
                    
                </div>
            
                <div data-canvas="https://figgy.princeton.edu/concern/scanned_resources/4ceef5d4-5842-47ef-9d1f-0bd59b22ff76/manifest/canvas/d7b6fd5f-6045-4a5d-9504-f815ba1cf649">
                    
                    
                    
                        <h3>Verso</h3>
                    
                        <ol>
<li>אהל אלבית כלהם צגיר וכביר בעד אן תכץ</li>
<li>
<p>נפסך באלף אלפי שלום ושלום</p>
</li>
</ol>
                    
                </div>
            
        </section>
    </body>
</html>
