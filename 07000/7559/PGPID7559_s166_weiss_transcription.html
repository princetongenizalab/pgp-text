
<html>
    <head>
        <title>Transcription of Legal document: T-S 24.14</title>
    </head>
    <body style="max-width: 860px; margin: auto">
        <h1>Transcription of Legal document: T-S 24.14</h1>

        <p>Gershon Weiss, "Legal Documents Written by the Court Clerk Halfon Ben Manasse (Dated 1100-1138)" (PhD diss., n.p., 1970).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00024-00014/canvas/1">
                    
                    
                    
                        <h3>Main</h3>
                    
                        <ol>
<li>1 מעשה שהיה לפנינו אנו בית דין הקבוע בפסטאט מצרים ומאן</li>
<li>דחתים עימנא לתחתא כן הוה חצר אלינא מרור אלעזר הנקרא</li>
<li>מנצור אלטראבלסי בר מרור שלמה</li>
<li>2 הזקן נע הנקרא סלאמה וקאל לנא אעלמו אן קד עלת סניני</li>
<li>וצעף קואי ומא בקית אקדר אתצרף פי מע(ז)ה ולא לכלפה אלקות</li>
<li>ולא לכתרה אלדכול ואלכרוג בחכם כבר</li>
<li>3 אלסן ואלשיכוכה קד אסתגרת אלי מרור צדקה היקר בר מרור עלי</li>
<li>הזקן סט אלטראבלסי בחכם אלאהליה אלתי בענא ואלבלדיה איצא</li>
<li>לאנה למא ראני קד עגזת ען שקא</li>
<li>4 הדה אלדניא רחמני ואכדני ענדה ואכתלף בסאיר אמורי וכסותי</li>
<li>ומוניני והו דא יוליני מן אלגמיל אופא ממא יפעלה אלאנסאן</li>
<li>מע ואלדה וגמיע דלך ללאהליה אלדי ביננא</li>
<li>5 ונבוה מנה ושפקה עלי ותרפה לגסמי ורגבה פי אכתסאב אלתואב</li>
<li>ופי מלכתי אלאן כמסון דינארא זאיד נאקץ מעי מן גמלתהא</li>
<li>נחו אלארבעה עשר דינארא עינא</li>
<li>6 ואלבאקי הו לי בותאיק עלי אלנאס מן גמלה דלך מא כאן ענד</li>
<li>אלשיך אבו עמראן אלפרנס בן מגאן רצי אללה ענה ואנתקל בעד</li>
<li>ופאתה וצאר לי פי גהה אבנתה וארתתה</li>
<li>7 זוגה אלשיך מוהוב אלדהבי ישצו ממא קד תבת לי בבית דין</li>
<li>ובה ותיקה עלי ואלדהא באלגוים בידי וענד אבו אלמנא בן</li>
<li>רחמה תמניה דנאניר וענד אבו אלפרג אל</li>
<li>8 צבאג סתה דנאניר אלא סדס וענד אבו עמראן אלכהן תלתה דנאניר</li>
<li>וענד אלכצאבי תמניה דנאניר וענד נגא אלקצאב עשרה דנאניר</li>
<li>בותיקה איצא פדלך גמיע</li>
</ol>
                    
                        <h3>Main</h3>
                    
                        <ol>
<li>9 מא אנא מאלכה ומא לי דרהם ואחד זאיד ענה ולא לי כארגא</li>
<li>ענה מא קימתה אפילו משוי פרוטה ולעילא ולא רחל ולא אתאת</li>
<li>ולא מלבוס אלא מא עלי בדני אלאן בחצרתכם</li>
<li>10 וקד סלמת גמיע (אלמאל ו)אלותאיק וסאיר מא בידי מן אלחגג</li>
<li>עלי אלנאס למרור צדקה דנן וחצלו תחת קבצתה ותחת אחתיאטה</li>
<li>ומלכתה איאהם בלפט מתנה גמורה</li>
<li>11 מעכשו מתנת בארי לא כמתנת שכיב מרע מתנה דלית בה חזרה</li>
<li>וחאזהם ומלך גמיעהם וסאיר מא יחתוי כל מנהם עליה</li>
<li>באלהגבהה מלכא צחיחא תאמא</li>
<li>12 ומלכתה איצא גמיע ארתי כאינא מא כאן ובאלגא מא בלג מא</li>
<li>כלא רבע דינאר פאנני אוקפתה ופטרת בה כל מן לה פי ארתי</li>
<li>אסתחקאק כאן מן כאן ולו אנהם פי</li>
<li>13 אלמתל מאיה נסמה או אזיד מן דלך או אנקץ מנה ליס להם</li>
<li>יסתכרגו מן גמיע ארתי מן מ צדקה דנן מאלך הדה אלמתנה</li>
<li>זאיד ען אלרבאעין אלדי פטרתהם בה</li>
<li>14 אלאן מן גמיע ארתי מא קימתה אפילו משוי פרוטה ולעילא</li>
<li>וקד געלת למ צדקה דנן מעכשו קבץ גמיע דלך מן ארבאבה ( )</li>
<li>מנה( )ותיקה ומא כאן מנה בגיר</li>
<li>15 ותיקה ואלתצרף פיה מעכשו כמא ישא אד קד אנתקל אליה כל</li>
<li>זכות לי פי דלך מעכשו בהדה אלמתנה ומלכה בהא ובאל( )מה</li>
<li>איצא וליס לי רגעה פי כל דלך ואשרטת עליה</li>
<li>16 אנה ימונני עלי קדר חאלה טול חיוה עיני מן ענדה ויקום</li>
<li>בסאיר אמורי עלי קדר מכנתה וטאקתה וליס לי עליה פי דלך</li>
<li>שי ען אלכתרה ולא ען קלה בל יכון פיה</li>
</ol>
                    
                        <h3>Main</h3>
                    
                        <ol>
<li>17 עלי גארי עאדתה מן נפסה ואדא דנתני אלופאה יכפנני במא</li>
<li>יראה ויקום סאיר נואבי אלי אן אצל אלי אלמוצע אלחק אליקין</li>
<li>כמא ישא הו ויכתאר וליס לאחד אל</li>
<li>18 נטר עליה פי שי מן דלך ולא אלתעלק עליה בשי ולא אלזאמה</li>
<li>בשי זאיד ען מא יכתאר יצרפה פי אמורי ענד ופאתי ואלאן</li>
<li>אשהדו עלי אנא אלעזר הנקרא מנצור</li>
<li>19 ביר שלמה הזקן נע ואקנו מני מעכשו ואכתבו ואכתמו עלי</li>
<li>בגמיע אלאלפאט אלמחכמה ואלמעאני אלמוכדה ובכל לישאני</li>
<li>דזכואתא וסלמו דלך אלי מרור</li>
<li>20 צדקה דנן ביר עלי הזקן סט ליכון בידה לליום ובעדה חגה</li>
<li>וותאק אנני מקר ענדכם באוכד מעאני אלאקראראת ואותקהא</li>
<li>פי צחה מני וגואז אמר טאיעא</li>
<li>21 מן גיר קהר ולא גבר ולא אכראה ולא סהו ולא גלט ולא ע(לה</li>
<li>ולא) מרץ ולא גיר דלך מן גמיע מפסדאת אלשהאדה אנני קד</li>
<li>והבתה מעכשו ארבע אמות קרקע</li>
<li>22 מחלקי בארץ ישראל במתנה גמורה גלויה ומפורסמת ואצפת</li>
<li>אלי דלך באן והבתה מעכשו גמיע מא כאן בידי מן עין</li>
<li>וגמיע מא אנא מאלכה אלאן וסאיר מא לי</li>
<li>23 מן דיון עלי אלנאס בותאיק ובגיר ותאיק ממא קד שרחתה</li>
<li>לעילא וממא לם אשרחה ממא קד סלמתה אליה ומלצק</li>
<li>וחאזה אלאן באלהגבהה אמלכתה איצא</li>
<li>24 גמיע ארתי כאין מא כאן ובאלג מא בלג מא כלא אלרבע דינ</li>
<li>אלדי פטרת בה סאיר וראתי בעדי בחסב מא קדמת שרח דלך פי</li>
<li>צדר הדא אלמעשה</li>
</ol>
                    
                        <h3>Main</h3>
                    
                        <ol>
<li>25 ואנני קד געלת לה דלך מעכשו וכצצתה דון סואה במתנה</li>
<li>גמורה גלויה ומפורסמת מתנת בארי לא כמתנת שכיב מרע</li>
<li>מתנת עלמין מתנת פרהיסיא</li>
<li>26 מתנה גמירא חתיכא חליטא שרירא וקימא יהיבא ומשלמא ליה</li>
<li>ולירתיה בתריה מן שמי מן יומא דנן ולעלם מתנה דלית בה</li>
<li>חזרה ואנני קד געלת לה מעכשו</li>
<li>27 אסתכלאץ גמיע מא ענד אלנאס מן דלך בותאיק ובגיר ותאיק</li>
<li>ואסתכראגה מן ארבאבה אלמדכורין וקבצה לנפסה ואן יזכא</li>
<li>בה לדאתה ואן יתצרף פיה</li>
<li>28 כמא ישא ויצרפה פי מא שא דוני ודון סאיר וראתי בעדי</li>
<li>ויהב ויצאלח ויסתחלף ויבארי ויפעל מא אכתאר ויצמן אלדרך</li>
<li>פי גמיע דלך עני וען וראתי בעדי אד</li>
<li>29 קד מ( ) דלך מעכשו באלשרט אלמדכור מן אלקיאם</li>
<li>בא( )ר מא ( ) אליה מן מונה וכסוה וכראג וגיר</li>
<li>דלך וכפן אדא דנתני אלופאה וסאיר</li>
<li>30 נואי(בי אל אן אצל) אלי אלמוצע אלחק אליקין ויכון דלך עלי</li>
<li>ק( ) ליס לי ( ) לאלוראתי בעדי לא ען זיאדה</li>
<li>ולא ען נקצאן אד קד מלכתה גמיע דלך וסאיר</li>
<li>31 ( ) מא כלא (רבע) דינ אלדי פטרת בה אלאן כל מן לה פי</li>
<li>ארתי ( ) מעכשו דלית בה חזרה וליס לאחד מן סאיר</li>
<li>וראתי בעדי אן יסתכרג</li>
<li>32 מנה מן ( ) שי זאיד ען דלך ולא מטאלבזה בשי יק(ע עליה</li>
<li>אס)ם והגא ולא אסתחלאפה בשום שבועה בעולם לא שבועה</li>
<li>קילתא ולא שבועה חמירתא</li>
</ol>
                    
                        <h3>Main</h3>
                    
                        <ol>
<li>33 ולא אפילו חרם סתם ולא ( )ה מעכשו מן סאיר</li>
<li>וראתי ( ג)מיע אלאשיא אלתי (י)קע עליהא אסם והגא</li>
<li>בראה כאמלה תאמה באוכד מעאני</li>
<li>34 אלאבארי ואותקהא וכתיקון חכמים ( )ה אסתכלאץ</li>
<li>גמיע מא אכלפה ואלתצרף פיה כמא ישא וליס לאחד ענד ופאתי</li>
<li>אלאעתראץ עליה פי שי ממא</li>
<li>35 יכפנני בה ולא ש(י) סואה פאן אלא( ) והו</li>
<li>באכתיארה פיה וכתבת לה הדא אלכתאב ליכון בידה וביד</li>
<li>וראתה בעדה עלי ועל גמיע</li>
<li>36 וראתי בעדי אריך ושריר וקיים ומוחזק דיזכו(ן ביה) בכל</li>
<li>בתי דינין לעלם לא כאלאסנאדאת ולא כמצאדיר אלכתב אלא</li>
<li>כאוכד ואתקן מא סטרוהו רבותינו זכרו(נם)</li>
<li>37 לברכה פי כתב אלמתנות אלצחיחה אלתאבתה והדה אלמתנה לאזמה</li>
<li>לי מעכשו ולוראתי בעדי שא עשת סנין כתירה אם קלילה לא</li>
<li>תעתל ולא תתגייר</li>
<li>38 ולא ינפסך שי מנהא ובטילית נמי כל מודעי ותנאי ומודעי</li>
<li>דמודעי ומודעי דנפקין מגו מודעי עד סוף כל מודעי</li>
<li>דמסירין לי ודמסרנא על שטר מתנתא</li>
<li>39 דא כתיקון חכמים והכדי קאל לנא מ אלעזר הנקרא מנצור דנן</li>
<li>ואהב הדה אלמתנה כתבוהא וחתמוהא בשוקא דלא תיהוי מתנתא</li>
<li>טמירתא וקנינא מן מר</li>
<li>40 ור אלעזר הנקרא מנצור דנן בר מרור שלמה הזקן נע למרור</li>
<li>צדקה דנן בר מרור עלי הזקן סט במנא דכשר למיקניא ביה</li>
<li>על כל מה דכתיב ומפרש</li>
</ol>
                    
                        <h3>Main</h3>
                    
                        <ol>
<li>41 לעילא תם אקנינא איצא מן מרור צדקה דנן בקנין גמור חמור</li>
<li>בכלי הכשר לקנות בו מעכשו בביטול כל מודעין ותנאין</li>
<li>אנה ראצי באלשרט אלמדכור</li>
<li>42 לעילא וקאבלה עלי נפסה ומלתןמה מן אנה יקוםו מן כאצה</li>
<li>מאלה בסאיר מונה מ אלעזר דנן וסאיר אמורה וגמיע מא</li>
<li>יחתאג אליה מן כסוה ומונה</li>
<li>43 ונפקה וגאליה וגיר דלך מן סאיר אלאשיא אלדי יחתאג אליהא</li>
<li>בני אדם פי הדה אלדניא מן צגיר אלאשיא אלי כבירהא וסאיר</li>
<li>נואיבה טול חיוה</li>
<li>44 עינה עלי קדר מא תצל ידה אלי דלך ואן אדא דנתה אלופאה</li>
<li>קאם בכפנה איצא וסאיר נואיבה אלי אן יצל אלי אלמוצע אלחק</li>
<li>אליקין ואנה לא יכרגה</li>
<li>45 מן ענדה ויסלך מעה פעל אלכיר ואלצלאח ואלאשיא אלדי יכון</li>
<li>פיהא משכור מן אללה תעאלי ומן בני אדם ושהדותא דא כתבנא</li>
<li>וחתמנא ויהבנא למר</li>
<li>46 ור צדקה דנן ביר עלי הזקן דליהוי בידיה לזכו ולראיה וכאן</li>
<li>דלך יום אלכמיס דהוא ראש חדש תמוז דשנת אלפא וארבע</li>
<li>מאה ותלתין</li>
<li>47 ותלתה שנין למניינא דרגיליננא ביה בפסטאט מצרים דעל</li>
<li>נילוס נהרא מותבה ותאכרת כתאמתנא אלי יום אלגמעה אלתאלי</li>
<li>לה שריר ובריר וקיים</li>
<li>48 בעד כתב הדא אלשטר אקר מ אלעזר הנקרא מנצור דנן אן אלעין</li>
<li>אלדי מעה אלדי הו נחו אלארבעה עשר דינ מודוע ענד מן קד</li>
<li>עלם בה</li>
</ol>
                    
                        <h3>Main</h3>
                    
                        <ol>
<li>49 בית דין וקאל לנא אדא דנתני אלופאה יכרג מנהא כפני וגמיע</li>
<li>נואיבי אלי אן אצל אלי אלמוצע אלחק אליקין ומא תבקא מן</li>
<li>דלך כאן למרור צדקה</li>
<li>50 דנן דאכל פי אלמתנה אלמדכורה לעילא דון סואה במתנה דלית</li>
<li>בה חזרה וגדדנא אלקנין אלתאם מנה עלי דלך בקנין שלם</li>
<li>בלפט מעכשו</li>
<li>51 ובביטול כל מודעין ותנאין ואן ליס לאחד עלי מ צדקה דנן</li>
<li>מן גמיע וראתה בעדה לא מן דלך ולא מן סואה זאיד ען</li>
<li>אלרבע דינ אלפטירה</li>
<li>52 אלמדכור לעילא וכתבנא וחתמנא פי אלתאריך אלמדכור לעילא</li>
<li>דליהוי לזכו ולראיה: כתיב על גיהטא אל: וקיימין כולהון</li>
<li>ודין קיומיהון</li>
<li>53 אבר/כ\הם בר שמעיה החבר נבתויא נין שמעיהו גאון נע:</li>
<li>ב ע פ ת</li>
<li>יצחק ביר שמואל הספרדי זכ לח הע הב</li>
<li>ב ייי א ל פ</li>
<li>ח א ב</li>
<li>54 חלפון הלון ביר מנשה נע נתנאל הלוי בן אהרן הלוי סט</li>
</ol>
                    
                </div>
            
        </section>
    </body>
</html>
