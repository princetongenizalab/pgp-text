
<html>
    <head>
        <title>Transcription of Legal document: T-S 16.35</title>
    </head>
    <body style="max-width: 860px; margin: auto">
        <h1>Transcription of Legal document: T-S 16.35</h1>

        <p>Gershon Weiss, "Legal Documents Written by the Court Clerk Halfon Ben Manasse (Dated 1100-1138)" (PhD diss., n.p., 1970).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00016-00035/canvas/1">
                    
                    
                    
                        <h3>Recto</h3>
                    
                        <ol>
<li>שהדותא דהות באנפנא אנן חתומי מטה כן הוה למא סהל אלכאלק תעאלי דכרה</li>
<li>ותקדסת אסמאה ואסבאב אלוצלה בין אלשיך אבו אלחסן כגק מרור שלמה</li>
<li>הכהן היקר התלמיד בר מרור מנשה הכהן נע ובין זוגתה סת אלנסב אבנה</li>
<li>אלשיך אבו אלמנא כגק מרור יצחק הזקן הנכבד סט קבל עלי נפסה</li>
<li>וקת אלדכול אנהא אן כרהת אלסכן מע כואתה ומע ואלדתה כאן עליה אן ינקלהא</li>
<li>ויסכנהא פי מכאן מפרד לנפסהא כארג ענהם ולמא כאן בעד אלדכול</li>
<li>באשהר גרי בינהא ובין כואתה כלאם פאלתמסת נקלתהא ופרקתהא</li>
<li>מנהם חסב מא קד אלתזם להא בדלך ואשרטה עלי נפסה פאחוגתה אלצרורה</li>
<li>באן אנתקל בהא פי מכאן וחדהא ובקי מנקסם אלקלב וכתר עליה</li>
<li>אלכרי וצעב ואקאם כדלך מדידה יסירה וראם מן זוגתה דא אלעודה אלי</li>
<li>אלמכאן אלאול אלדי פיה ואלדתה וכואתה לאנה טבקתאן אלואחדה מנהמא עלי</li>
<li>אלטריק ת[ג וקא]ל להא אנא אקבל גמיע מא תשתרטיה עלי פי</li>
<li>דלך וכאטב עמהא [אלשיך] אבו עלי אלנאמן פקאל לה אנא מא אשתהי אצרך</li>
<li>ולא אפרק בינך ובין כואתך ולא אשתהי איצא צרר אבנה אכי והי ראציה</li>
<li>ברגועהא מעך אלי אלמכאן וסכנהא מע כואתך בחית יכונו הם</li>
<li>פי אלבית אלדי עלי אלטריק ותכון הי פי אלטבקה אלדאכלאניה וואלדתך במעזל לנפסהא מחיז</li>
<li>להא ולא תכון ואחדה מנהם תדכל אליהא ולא תכרג ולא תטלב מנהא חאגה</li>
<li>ולא תאכד מנהא עוד כברית מתלא ואן יכון מכאן זוגתך במעזל ענהם</li>
<li>ותכון אלמתצרפה פי מנזלהא דונהם בטעאמהא וכלפהא וסאיר מא תחתאג</li>
<li>אליה מן גיר אכתלאט מעהם פי שי מן גמיע אלאשיא ויכון כל ואחד מן אל</li>
<li>פריקין מתצרף פי מכאנה בחסב אכתיארה ואן זוגתך אן עאדת אשתכת</li>
<li>אחדהם כאן עליך נקלתהם ענהא מן אלמכאן ולא תבקיהם מעהא סאעה</li>
<li>ואחדה ואן אי וקת אמתנעת מן נקלתהם ואכראגהם ענהא מן אלמכאן</li>
<li>בעד שכואהא פיה או תחגגת פי דלך בחגה קצד מנך בקאהם פיה מעך</li>
<li>ופסך שי מן הדא אלשרט אלדי אשתרטנאה עליך אלאן כאן עליך כמסון דינארא</li>
<li>ללעניים במצר אגנאהם אללה מן סעה פצלה תקום בהא מן אנץ מא תמתלכה</li>
<li>פקבל גמיע דלך עלי נפסה ורציה ואלתזם בה ובאלקנס</li>
<li>בסבבה ואשהדנא בה עלי נפסה ובקבולה לגמיעה באכתיארה אלמדכור ללעניים ואיתארה</li>
<li>מן גיר קהר ולא גבר ולא אכראה ולא סהו ולא גלט ולא עלה בה מן מרץ ולא גיר</li>
<li>דלך מן גמיע מפסדאת אלשהאדה ואקנינא מנה לזוגתה סת אלנסב דא עלי</li>
<li>גמיעה בקנין גמור חמור בכלי הכשר לקנות בו מעכשו בביטול כל מודעין</li>
<li>ותנאין דלא כאסמכתא ודלא כטופסי דשטרי ועלי הדא אלשרט עאדת אלי אלמכאן</li>
<li>ובחית יכון דלך מכאן מחיז מפרד להא ענהם ומה דהוה קדמנא אנן חתומי</li>
<li>מטה כתבנא חתמנא ויהבנא לסת אלנסב דא דליהוי בידה לזכו ולראיה</li>
<li>וכאן דלך פי אלעשר אלאכיר מן חדש כסליו דשנת אלפא וארבע מאה ותלתין שנין</li>
<li>למניינא דרגיליננא ביה בפסטאט מצרים דעל נילוס נהרא מותבה שריר ובריר וקיים</li>
<li>אברהם ברבי שמעיה החבר נבתויא נין שמעיהו גאון נע</li>
<li>עובדיה הכהן בר מבורך נע</li>
</ol>
                    
                </div>
            
        </section>
    </body>
</html>
