
<html>
    <head>
        <title>Transcription of Letter: PER H 85</title>
    </head>
    <body style="max-width: 860px; margin: auto">
        <h1>Transcription of Letter: PER H 85</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/7030/iiif/canvas/1/">
                    
                    
                    
                        <h3>Recto:</h3>
                    
                        <ol>
<li>אלמקר באנעאמה שלמה ברבי אליה הדיין היב</li>
<li>כתאבי אלי מן אנא עתבאן עליה והו אלמולא אלשיך אלאגל אלמכין אבו אלפרג אטאל</li>
<li>אללה בקאה ואדאם עזה ונעמאה ומן חסן אלתופיק לא אכלאה וגמעני ואיאה</li>
<li>עלי אחואל סארה ואעין קארה בפצלה ורחמתה וכפי לטפה אנה אלקאדר עלי דלך</li>
<li>אן שא אללה אנני כתיר אלשוק אליה ומתאסף עלי אלפאית מן מלאחטתה פאללה</li>
<li>לא יכלינא מנה ויגמענא ונחן טייבין אלעיש סארין פארחין אלקלב במשיה [. . . .]</li>
<li>אנני בחמד אלהי ישראל ומן ענדי עלי גמלה אלסלאמה ואלעאפיה ולם נעדם שי סוא [ראיך]</li>
<li>ואלתחלי בסעיד טלעתך ואלמבאשרה אלי חצרתך פאללה ירוח סרה ויופקה תופיק [</li>
<li>בה ואנני למא וצל סיידנא אלנשיא [י]רים אלהנו כסא נשיאותו לעולם במאמר אלהי עולם [</li>
<li>צנית אן יכון מע [.]לאמה כתאב מן אלמולא פלם {י}סייר אלמולא מעה כתאב בל אנה קאל [</li>
<li>אלמולא אנה פי עאפיה פסררת אן אלמולא פי עאפיה ותאלמת אן כתב[</li>
<li>פאללה יגעל אלמולא פי חיז אלסלאמה ואלעאפיה וירזקה זכר למען חייתה אמן [</li>
<li>אלשיך אבו אלעז דאמת סלאמתה אנא נסאל אלמולא אן יתווצא בה פהו גראמה וגרסה</li>
<li>ונשוה פהו צפה אלגריב ואנמא הו מדל עלי סיאסה אלמולא פירוצה אלמולא [א]לריא[סה]</li>
<li>אלתאמה אן לא יעאשר אחד מן מכאלטינה אלדין יכאלטהם לאן אלמעאשרה</li>
<li>תגייר בן אדם פלא סימא הו פאללה יצלחה וילהמה וילהמנא לפעל רצאה אמן</li>
<li>ואיצא אנני עתבאן עלי אבו אלעז אלמדכור כוני דפעת לה ע[. . .] בן [. .] עשרי[ן]</li>
<li>דרהמא פלמא טלבו מנה אלעשרין אלמדכורה קאל מא דפע לי בן [. . .] סו[א]</li>
<li>סתה עשר דרהמא ואלאן ילטף אללה אנא מא יהמני מן גראמה ארבע דרא[הם]</li>
<li>קד גרמת גמיע מא כאן מעי עלי אלצגיירה ועאשת תלתה שהור וגרמת עליהא</li>
<li>ושריעה משה קריב מאיתין וכמסין דרהמא מד גאת אלי חית תופאת וגם זו לטובה</li>
<li>ולולא מא גא אברהים בן אלצבאג שצ וקאל לי ען אבו אלעז הדא אלקול למא</li>
</ol>
                    
                </div>
            
                <div data-canvas="https://geniza.princeton.edu/documents/7030/iiif/canvas/2/">
                    
                    
                    
                        <h3>Recto margin:</h3>
                    
                        <ol>
<li>צדקת כתאב אלשיך אבו אלמגד</li>
<li>בן ופא שצ לאן כתאבה וצל לי בדלך</li>
<li>ואלאמר אחקר נאכס אלא אנה</li>
<li>א[..]מני לבאס ערצי פי אלעיד</li>
<li>וואלדתה פי עאפיה והי משתאקה אליה</li>
<li>וכדלך אהל אלבית יקבלון ידין(!) ואל[דהם]</li>
<li>ועתבאנין עליה עלי אנקטאע כתבה והם</li>
<li>פי עאפיה לם יעוזהם שי {סוא} נצרה ואלי [</li>
<li>ואלסלאם עלי אלמולי אבתדי ועלי</li>
<li>אהל ביתה אלאעזא צאנהם אללה</li>
<li>בחיאתך ועלי סיידנא</li>
</ol>
                    
                </div>
            
                <div data-canvas="https://geniza.princeton.edu/documents/7030/iiif/canvas/3/">
                    
                    
                    
                        <h3>Verso:</h3>
                    
                        <ol>
<li>ומולאנא ותאג ראוסנא רבנו אהרון החבר המעולה תפארת החברים הירא שמים</li>
<li>האהוב לשם ולכל ברייותיו החכם והנבון צורבא מרבנן ייטיב אחריתו מראשיתו</li>
<li>אתם אלסלאם וכדלך סלאמי עלי אכי אלעזיז אלחכים אלנגיב אבו אלברכאת</li>
<li>אכו אלמולא ועלי אהל ביתה ומן הם שאכרין תפצלה יקבלון ידיה אלכראם</li>
<li>ומשתאקין לטלעתה אלסאמיה ואיצא אלסלאם אלתאם ואל[...] ואלאכראם עלי סיידנא</li>
<li>וואלדנא תאג אלעתרה ואלקבילה אלשיך אלואלד אלאציל אבו אלחסן אדאם אללה מעאליה</li>
<li>אתם אלסלאם ושלום עליך ועלינו ועל עמו ישראל אמן נצח סלה אלגו[אב]</li>
</ol>
                    
                </div>
            
                <div data-canvas="https://geniza.princeton.edu/documents/7030/iiif/canvas/4/">
                    
                    
                    
                        <h3>Verso margin:</h3>
                    
                        <ol>
<li>ואלואלד איצא ואלואלדה ואלכאלה</li>
<li>ואלאך אלחכים ואלאהל יקבלון</li>
<li>ידי אלמולא ומשתאקין</li>
<li>אליה ושלומו יגדל</li>
<li>ואל ידל אמן</li>
<li>אלגואב</li>
</ol>
                    
                        <h3>Address (right column):</h3>
                    
                        <ol>
<li>אלי אלתגר אלמחרוס יסלם ללמולא אלשיך אלאגל אלמכין אבו אלפרג אלעטאר</li>
<li>בן אלשיך אבו אלחסן אלעטאר שצ מן מן(!) מצר מן ענד אבן אלרייס שצ אמ[...]</li>
<li>ولا يعيق الجواب [. . . . . . . . . . . . .]</li>
</ol>
                    
                        <h3>Address (left column):</h3>
                    
                        <ol>
<li>الى سكندرية يسلم للشيخ المكين ابو ال[فرج العطار بن]</li>
<li>الشيخ ابو الحسن العطار من مصر من عند ابي البركات بن الرىيس</li>
</ol>
                    
                </div>
            
        </section>
    </body>
</html>
