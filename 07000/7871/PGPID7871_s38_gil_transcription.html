
<html>
    <head>
        <title>Transcription of Legal document: T-S 10J11.4</title>
    </head>
    <body style="max-width: 860px; margin: auto">
        <h1>Transcription of Legal document: T-S 10J11.4</h1>

        <p>Moshe Gil, <em>Documents of the Jewish Pious Foundations from the Cairo Geniza</em> (Leiden: Brill, 1976).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00011-00004/canvas/1">
                    
                    
                    
                        <h3>recto</h3>
                    
                        <ol>
<li>יקול מן אהבת כטה ואסמה</li>
<li>אכרה אנה למא כאן פי אלעשר אל</li>
<li>אול מחדש טבת שנה אתקנה</li>
<li>לשטרות אגתמע בנא אלשיך</li>
<li>אבו אלתנא אלצירפי בן אלשיך אבו</li>
<li>סעד אלחזן הקבוע בכנסה(!) הירושלמי[ין]</li>
<li>תבנה ותכונן בחייכל בית ישראל</li>
<li>אלמערוף באבן טייב שצ ואלתמס</li>
<li>מנא אן יסאעד פי אן יסתאגר</li>
<li>מוצע מן אלוקף בגואר אלכניסה</li>
<li>ויכון מקרה הו וואלדה פיה פלם</li>
<li>יכן תם מוצע כאל ולא אמכן</li>
<li>אן ינקל אחד מן אלמכאן וינאלוה</li>
<li>הם פקאל לנא אנא אתברע פי</li>
<li>אן אעמר אלדאר אלדאתרה אלכרבה</li>
<li>אלמערופה בדאר סת גזאל אלמגאורה</li>
<li>לבאב אלביר אלדי לכניסה אלשאמיין</li>
<li>ותסאעדוני פי עמארתהא בנזר</li>
<li>יסיד והו מאתין דרהמא מע</li>
<li>אלכשב אלחאצל ענדכם ואנפק</li>
<li>בקייה עמארתהא [מן י]די ואנא</li>
<li>אסתאג[ר</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00011-00004/canvas/2">
                    
                    
                    
                        <h3>verso, right column</h3>
                    
                        <ol>
<li>בית ליכון גוארה עאמר אולא</li>
<li>מן אן יכון מגאור ללכראב וכון</li>
<li>איצא יעוד נפעה פי מא בעד</li>
<li>פי גמלה אלוקף פקלנא לה נעם</li>
<li>נגיב סואלך בשרט אנך מתי</li>
<li>אסתופית אלנפקה אלתי אנפקתהא</li>
<li>ואכתרת אלסכן פיהא תסתאגר</li>
<li>מנא אלמוצע בקימה אלמבלג</li>
<li>אלדי יסואה פי דאך אלוקת</li>
<li>פאגאב אלי שרטנא עליה</li>
<li>פי מא דכרנאה ואגבנאה</li>
<li>אלי סואלה ובהדא כתמנא</li>
<li>כטוטנא פי אלכתאב דנן אלמקדם</li>
<li>דכרה וקלנא לה תעצה נצה</li>
<li>עלי כראנא ליקע אלאתפאק</li>
<li>פי אלראי ⟦ושלום⟧ ואלמצלחה</li>
<li>פי אלדעוה ייי ושלום</li>
</ol>
                    
                </div>
            
        </section>
    </body>
</html>
