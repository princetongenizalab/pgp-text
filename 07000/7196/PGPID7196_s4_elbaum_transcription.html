
<html>
    <head>
        <title>Transcription of Letter: T-S 12.293</title>
    </head>
    <body style="max-width: 860px; margin: auto">
        <h1>Transcription of Letter: T-S 12.293</h1>

        <p>Alan Elbaum, unpublished editions (n.p., 2020).</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/7196/iiif/textblock/15374/canvas/1/">
                    
                    
                    
                        <h3>recto</h3>
                    
                        <ol>
<li><span lang="he">בנתה סת דהב געלת פדאה</span></li>
<li><span lang="he">בשמ רחמ</span></li>
<li><span lang="he">קד עלם אלכאלק גל תנאה מא עלי //קלבי\\ מן שדה אלשוק ואלוחשה</span></li>
<li><span lang="he">אלי חצרה מולאי וסיידי וסנדי ואעתמאדי ואעז עלכלק עלי</span></li>
<li><span lang="he">וענדי אטאל אללה פי אעלא אל⟦כיר⟧עז בקאה ואדאם תאיידה ועלאה</span></li>
<li><span lang="he">ורפעתה וסנאה ומן חסן אלתופיק לא אכלאה גמע אללה ביננא</span></li>
<li><span lang="he">עלי אלחואל אלסארה ואלאעין אלקארה במנה וגודה וכפי לטפה</span></li>
<li><span lang="he">אן שא אללה תע וגיר דלך אן נחן מהניין לך בהדה אלמועדים</span></li>
<li><span lang="he">אלשריפה אללה יזכיך שנים רבות נעימות וטובות לחזות</span></li>
<li><span lang="he">בנועם ייי ולבקר בהיכלו ואן ידים עלינא טלעתך אלסעידה</span></li>
<li><span lang="he">ואן יגעלך לשם ולתהלה בקרב הארץ ואן יכון לך משען</span></li>
<li><span lang="he">ומבטח לעד אמן נצח סלה ואלדי תריד עלמה אן וצל אלשיך</span></li>
<li><span lang="he">אבו אלפרג אבן אלריס וגאב לנא מאיה דרהם וקאל לנא איצא</span></li>
<li><span lang="he">מן סבב אלקמח ומא הו //אלא\\ מהתם פי שרי אלקמח כתיר ואלבלאלין</span></li>
<li><span lang="he">אלדי בעתתהם מע פריג אבן אלמרחל וצלו ותמנהם אלדי קלת</span></li>
<li><span lang="he">לנא עליה צאבוהם גאליין מא פעלו יאכדוהם ואלטאגן קד וצל</span></li>
<li><span lang="he">לנא פי ג כתב //ידכרו אהלך\\ ואנת תקול אן מא וצל לי ענה גואב ווצל איצא</span></li>
<li><span lang="he">אלגראב ופיה אתניעשר ראס חריר ווצלת אלקפה אלחריר</span></li>
<li><span lang="he">וקד וצלת אלשקה ואלגזל אלדי קלת עליה נחן מא נערפו למן</span></li>
<li><span lang="he">נדפעוה הודא הו קאעד חתי תגי תפתצל בה נחן מא כאן</span></li>
<li><span lang="he">ידכל ויכרג וידור חואלינא אלא סת אפתכאר ואלסעה אלתהאת</span></li>
<li><span lang="he">ברוחהא ומרצהא ועסי תפתכרהא בפצה תנפקהא עלי</span></li>
</ol>
                    
                        <h3>recto, margin</h3>
                    
                        <ol>
<li><span lang="he">רוחהא פאנהא</span></li>
<li><span lang="he">מריצה כתיר</span></li>
<li><span lang="he">להא אליום שהרין</span></li>
<li><span lang="he">מא שאלת להא ראס</span></li>
<li><span lang="he">ואלגאריה גאבת</span></li>
<li><span lang="he">עשר אלדנאניר</span></li>
<li><span lang="he">וטלב אלרגל יקבץ</span></li>
<li><span lang="he">תמנהא רגעו</span></li>
<li><span lang="he">דאר אכוך אכדוהא</span></li>
<li><span lang="he">קאלו מא נביעוהא</span></li>
<li><span lang="he">ואלגאריה מא פעלת</span></li>
<li><span lang="he">תקעד אלא ימסכוהא</span></li>
<li><span lang="he">באלחבאל ומא בתפעל</span></li>
<li><span lang="he">וארסל לנא מן כל בד</span></li>
<li><span lang="he">וקייה חריר כמרי</span></li>
<li><span lang="he">תכון טייבה בפצלך</span></li>
<li><span lang="he">קראת עליך&nbsp;</span></li>
<li><span lang="he">אלסלאם ועלי</span></li>
</ol>
                    
                </div>
            
                <div data-canvas="https://geniza.princeton.edu/documents/7196/iiif/textblock/15374/canvas/2/">
                    
                    
                    
                        <h3>verso</h3>
                    
                        <ol>
<li><span lang="he">מן תחוטה ענאיתך אלסלאם וסת אחסאן //ובנתהא\\ וסת דהב ⟦וסתא⟧ וכל</span></li>
<li><span lang="he">מן פי דארנא //יקרוך\\ אפצל אלסלאם ובלג איצא סלאמנא לאבו אלנגם</span></li>
<li><span lang="he">והניה ענא באלעיד ואלסלאם וקד תפצל אלשיך אבו אלסרור</span></li>
<li><span lang="he">ואשתרי באב ללכם ומא הו באב יצלח ללכם ואלחצר קד גא</span></li>
<li><span lang="he">אלרגל אכד קיאסהם והו מהתם פי עמלהם ואלחדידה קד</span></li>
<li><span lang="he">אפתכהא חסאם וסלים אלנגאר מא גאב שי ולא אפתך שי</span></li>
<li><span lang="he">וקד דברו דאר ר צדוק אן אבו אלמעאלי ולדהם בעת להם</span></li>
<li><span lang="he">וקאל להם אני פי כל גמעה נחט כתאב ענד אלשיך אבו נצר אבן</span></li>
<li><span lang="he">אלשיך כרים יבעתה מע כתבה ואנת תערף אן אמה וסתה</span></li>
<li><span lang="he">מחתרקין אלקלב מתשוופין עלי אכבארה פישתהו מן תפצלך</span></li>
<li><span lang="he">אן אדא חט ענדך כתאב לא תתאכר פיה באלתפצל מנך ולא</span></li>
<li><span lang="he">תנפדה אלא מע מן תערף אנה יוצלה לאן מן חית אן סאפר</span></li>
<li><span lang="he">מא וצל להם עלי ידיך אלא כתאב ואחד פלא נעדם בקאך אבדא</span></li>
</ol>
                    
                        <h3>verso, margin</h3>
                    
                        <ol>
<li><span lang="he">ואערף אן כל כתאב אלא תדכר לנא</span></li>
<li><span lang="he">פיה נגם תבקא קלובנא משתגלה כתיר מן גהתה</span></li>
<li><span lang="he">וצהרך לה עשרין ען (?) גאיב (?) ואלסלאם</span></li>
</ol>
                    
                        <h3>verso, address</h3>
                    
                        <ol>
<li><span lang="he">יצל הדא אלכתאב אלי מצר יסלם ללשיך אבו נצר אבן אלשיך</span></li>
<li><span lang="he">כרים אדאם אללה עזה</span></li>
<li><span lang="he">מן אהלה</span></li>
<li><span lang="he">געלו פדאה</span></li>
<li><span lang="ar">يصل هذا الكتاب الى مصر يسلم للشيخ ابو نصر ابن كريم ادام</span></li>
<li><span lang="ar">الله عزه الذي في قاعة الفاضل بلغ توجر</span></li>
<li><span lang="ar">من اهله</span></li>
<li><span lang="ar">جعلو فداه</span></li>
</ol>
                    
                </div>
            
        </section>
    </body>
</html>
