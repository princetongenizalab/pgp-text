
<html>
    <head>
        <title>Transcription of Letter: T-S 10J7.2</title>
    </head>
    <body style="max-width: 860px; margin: auto">
        <h1>Transcription of Letter: T-S 10J7.2</h1>

        <p>Motzkin, "The Arabic Correspondence of Judge Elijah and his Family" (PhD diss., n.p., 1965), 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00007-00002/canvas/1">
                    
                    
                    
                        <h3>Recto</h3>
                    
                        <ol>
<li>חצ'רת כ'ב' ג'ד' ק'ד' מרינו ורבינן רבי איליה הדיאן</li>
<li>
<p>ש'צ' מן ממלוכה ושאכר תפצ'לה יוסף אבן יעקב אלכהן</p>
</li>
<li>
<p>אלדי נעלמך בה סלמך אללה אן כרגנא מן ענדכם אלי</p>
</li>
<li>
<p>בלביס ומא צבנא פיהא מעשה אצלא פרוחנא אלי</p>
</li>
<li>
<p>מנית גמר פצבנא פיהא האד[א  אל]שכץ חאמל אלכתאב</p>
</li>
<li>
<p>רבי אברהם אלמורקי אתפקת מעה אנה ירוח אלי</p>
</li>
<li>
<p>אסכנדריה יגיב אהלנא ואתפקנא מעה יאכד צ'ררהם</p>
</li>
<li>
<p>וירוח יגיבהם ואתקאנינא מן בעצ'נא אלבעץ' קדאם</p>
</li>
<li>
<p>בית דין וכאן קד ראחת כותב אלמולאי אליאלשיך</p>
</li>
<li>
<p>אבו סרור אלכהן ואלי אלשיך אבו אלטאהר פאן כאן</p>
</li>
<li>
<p>גאו אלי מצר נפד לי כתאב מע חאמל אלכתאב</p>
</li>
<li>
<p>במגיהם א.. מן כאן מא גאו תעלמני ואיש מא</p>
</li>
<li>
<p>סמעת כאת'ב'ני בה וקד בעתת לך כתאב מן בלביס</p>
</li>
<li>
<p>מע אבו חיון אנך תדפע לה בקיה דראהם אלעמאמה ואל</p>
</li>
<li>
<p>קביטייתין אלדי ענד אבן אלסבאג אן כאן דפעתהם</p>
</li>
<li>
<p>לה לשלום ואן כאן מא דפעתהם לה אדפעהם אלי</p>
</li>
<li>
<p>רבי אברהם חאמל אלכתאב לאן מא בקי בידנא</p>
</li>
<li>
<p>נפקה ואנא מנתט'ר אלי כתאבך</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00010-J-00007-00002/canvas/2">
                    
                    
                    
                        <h3>Verso</h3>
                    
                        <ol>
<li>ונט'לב מן אללה ומנך מן האדה רבי אברהם</li>
<li>
<p>תסאעדה באלכלאם אלטייב   עסי אנה ירוח יגיבהם</p>
</li>
<li>
<p>ותקול לה מא עליך פ'י' האדה כצארה פאללה מן אלסמא</p>
</li>
<li>
<p>יעינני עלי מכאפאתך באלכיר וכץ נפסך אפצ'ל</p>
</li>
<li>
<p>אלסלאם ובלג אלשיך אבו נצר אפצ'ל אלסלאם</p>
</li>
<li>
<p>ושלום</p>
</li>
<li>
<p>ואן אלשיך אבו אלפרג אבן כאלך הו וולדה יסאלו</p>
</li>
<li>
<p>עליך וחאגתו לא תגפל ענהא פי כתאב אלרייס</p>
</li>
</ol>
                    
                        <h3>Address</h3>
                    
                        <ol>
<li>יצל אלכתאב אל כ'ב' ג'ד' ק'ד' רבי איליה הדיאן ש'צ'</li>
<li>
<p>מן ממלוכה יוסף אבן יעקב אלכהן</p>
</li>
</ol>
                    
                </div>
            
        </section>
    </body>
</html>
