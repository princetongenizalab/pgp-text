
<html>
    <head>
        <title>Transcription of Literary text: T-S 16.353</title>
    </head>
    <body style="max-width: 860px; margin: auto">
        <h1>Transcription of Literary text: T-S 16.353</h1>

        <p>Hartwig Hirschfeld, "The Arabic Portion of the Cairo Genizah at Cambridge," <em>The Jewish Quarterly Review</em> 15, no. 2 (n.p., 1903), 167–81.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00016-00353/canvas/2">
                    
                    
                    
                        <h3>Fol. 1r: </h3>
                    
                        <ol>
<li>בסם אללה אלרחמאן אלרחים</li>
<li>יא מעאשר אלמסלמין ואלמהאגרין ואלאנצאר יא אמה אלנבי</li>
<li>ע אלס יא חמלה אלקראן יא אמה אלנבי ע אלס יא צואם שהר</li>
<li>רמצאן אנא רגל לברי מן בני [[חנינא]] חני בן אכטב</li>
<li>בן חנינא אלדי מן כיבר אלדין אתינא וקוינא וקאתלת רגלנא</li>
<li>וחמלת אפראסנא ואנדלנא נפוסנא וזאדנא סתה איאם</li>
<li>פי אלגמעה אלזהרא פכרגת אלינא אמנא והי אם אלחני בן</li>
<li>אכטב פקאלת קד אדרכת אלסבת ווקת אלצלאה פקלנא</li>
<li>להא לא סבת לנא ולא עיד ולא קראר ולא נום חתי יפי</li>
<li>רסול אללה צלא אללה עליה וסלם במא אוחא אללה אליה פקבל</li>
<li>דלך מנא רסול אללה צלא אללה עליה ולם יחלל עלינא סבתנא</li>
<li>ותזוג בצפיה אבנת עמנא וגעל עתאקהא צדאקהא</li>
<li>וכתב לנא עהדא ומיתאקא פרחם אללה עבד ורחם ואלדיה</li>
<li>חצר ואחצר וסמע ואסתמע ואנבא ותרפק לינטר עהד</li>
<li>רסול אללה צלא אללה עליה ברטב עלי אבן אבו טאלב צלא</li>
<li>אללה עליה ויכרג אלכתאב ויקבלה וימסח בה עלי וגהה ויקראה</li>
<li>בסם אללה אלרחמן אלרחים</li>
<li>הדא כתאב מן מחמד רסול אללה לחנינא ולאהל כיבר ואל מקנא</li>
<li>מקנא ולדראריהם מא דאמת אלסמאואת עלי אלארץ סלאם</li>
</ol>
<p></p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00016-00353/canvas/1">
                    
                    
                    
                        <h3>Fol. 1v:</h3>
                    
                        <ol>
<li>אנתם אני אחמד אליכם אללה אלדי לא אלאה אלא הו</li>
<li>אמא בעד פאנה אנזל עלי אלוחי אנכם ראגעון אלי קראכם</li>
<li>וסכנא דארכם פארגעו אמנין באמאן אללה ואמאן רסולה</li>
<li>ולכם דמה אללה ודמה רסולה עלי אנפסכם ודינכם ואמואלכם</li>
<li>ורקיקכם וכל מא מלכת אימאנכם וליס עליכם אדא גזיה ולא</li>
<li>תגז לכם נאציה ולא יטא ארצכם גיש ולא תחשדון ולא תחשרון</li>
<li>ולא תעשרון ולא תצלמון ולא יגעל אחד עליכם רסמא ולא</li>
<li>תמנעון מן לבאס אלמשקקאת ואלמלונאת ולא מן רכוב אלכיל</li>
<li>ולבאס אצנאף אלסלאח ומן קאתלכם פקאתלוה ומן קתל פי</li>
<li>חרבכם פלא יקאד בה אחד מנכם ולא לה דיה ומן קתל מנכם</li>
<li>אחד אלמסלמין תעמדא פחכמה חכם אלמסלמין ולא יפתרא&nbsp;</li>
<li>עליכם באלפחשא ולא תנזלון מנזלה אהל אלדמה ואן אסתענתם</li>
<li>תעאנון ואן אסתרפדתם תרפדון ולא תטאלבון בביצא ולא</li>
<li>צפרא ולא סמרא ולא כראע ולא חלקה ולא שד אלכשתיז</li>
<li>ולא לבאס אלמשהדאת ולא יקטע לכם שסע נעל ולא</li>
<li>תמנעון דכול אלמסאגד ולא תחגבון ען ולאה אלמסלמין</li>
<li>ולא יולא עליכם ואלי אלא מנכם או מן אל בית רסול אללה</li>
<li>ויוסע לגנאיזכם אלא אן תציר אלי מוצע אלחק אליקין</li>
<li>ותכרמוא לכרמאתכם ולכראמה צפיה אבנת עמכם</li>
</ol>
                    
                        <h3>Fol. 2r:</h3>
                    
                        <ol>
<li>&nbsp;ועלי אהל בית רסול אללה ועלי אלמסלמין אן תכרם כרימכם</li>
<li>ויעפוא ען מסיכם ומן סאפר מנכם והו פי אמאן אללה ואמאן</li>
<li>רסולה ולא אכראה פי אלדין ומן מנכם אתבע מלה רסול</li>
<li>אללה ווצייתה כאן לה רבע מא אמר בה רסול אללה לאהל</li>
<li>ביתה תעטון ענד עטא קריש והן כמסון דינארא דלך</li>
<li>בפצל מני עליכם ועלי אהל בית רסול אללה ועלי אלמסלמין</li>
<li>אלופא בגמיע מא פי הדא אלכתאב פמן אטלע לחנינא ואהל</li>
<li>כיבר ואלמקנא [[בכבר]] //בכיר// פהו אכיר לה ומן אטלע להם בשר</li>
<li>פהו שר לה ומן קרא כתאבי הדא או קרי עליה וגייר או</li>
<li>כאלף שי ממא פיה פעליה לענה אללה ולענה אללאענין מן</li>
<li>] ואלנאם אגמעין והו ברי מן דמתי ושפאעתי</li>
<li>יום אלקיאמה ואנא כצמה ומן כצמני פקד כצם אללה ומן</li>
<li>כצם אללה פהו פי אלנאר ואל[. . .]ה וביס אלמציר שהד</li>
<li>א]ללה אלדי לא אלאה אלא הו וכפ[י בא]ללה שהידא ומלאיכתה</li>
<li>]רשה ומן חצר מן אלמסלמין וכתב עלי אבן אבו</li>
<li>טאלב בכטה ורסול אללה ימלי עליה חרפא חרפא יום אלגמעה</li>
<li>לתאלת ליאל כלת מן רמצאן סנה כמס מצת מן אלהגרה</li>
<li>שהד [עמ]אר אבן יאסר וסלמאן אל</li>
</ol>
                    
                </div>
            
        </section>
    </body>
</html>
