
<html>
    <head>
        <title>Transcription of Legal document: T-S 28.17</title>
    </head>
    <body style="max-width: 860px; margin: auto">
        <h1>Transcription of Legal document: T-S 28.17</h1>

        <p>Phillip Ackerman-Lieberman, <a href="https://drive.google.com/file/d/1ZS28NngUeOyCH6wDFBRochM3vCn0B_Vo/view?usp=sharing">"A Partnership Culture:  Jewish Economic and Social Life Seen Through the Legal Documents of the Cairo Geniza"</a> (PhD diss., Princeton University, 2007).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00028-00017/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">בש רח</span></li>
<li><span lang="he">שהדו אלשהוד אלמסמא אסמאיהם פי הדא אלמחצר שהדו אנהם יעידו</span></li>
<li><span lang="he">יעקוב בן יוסף ודאוד וצדקה בני צמח בן דאוד אלרקי באשכצהם ו..</span></li>
<li><span lang="he">ואסמאהם ואנסאבהם אחצרהם יעקוב בן יוסף יום אלאתנין לתמאן כלון</span></li>
<li><span lang="he">מן שהר רמצאן ליחפצו וישהדו גמיע מא יגרי בינה ובין דאוד וצדקה</span></li>
<li><span lang="he">האולי אלאכוא בני צמח ען שרכה כאנת בינהם למנאזעה גראה להם</span></li>
<li><span lang="he">ולמא חצרא האולי אלאכוא דאוד וצדקה בחצרה אלשהוד אבתדי יעקוב</span></li>
<li><span lang="he">הדא בן יוסף וקאל להם אעל(מ)ו אנני מא דעית בכם אליום אלי האולי לחכומה</span></li>
<li><span lang="he">בל אנני דעית בכם לשהאדה ושהד עלי מא יגרי ביננא מן אלכטאב ואל</span></li>
<li><span lang="he">אקראר ויחפץ דלך עלינא בין אלו לה קול באננא מגיבין מרידין אלי דלך</span></li>
<li><span lang="he">כאול מא קאל יעקוב להם להאולי אלאכוין דאוד וצדקה אני אקסם </span></li>
<li><span lang="he">עליכם באללה עז וגל ובתוראתה ובגמאעה אלאסראיל עלי גמיע מא</span></li>
<li><span lang="he">אסאלכם ענה אן תקולא צחה מא יעלמה אללה עז וגל בלא מדאגאה ולא</span></li>
<li><span lang="he">מחאשיה ולא כווף ולא תחאמל אד לא ינפעכם ענדי לאנני לא אבוד ל</span></li>
<li><span lang="he">ממחאכמתכ[[ם]]//מא// בעד אליום תום תנא עליהם אלימין תם ..לת תום רגע</span></li>
<li><span lang="he">פאגאבא אלאכוין גמיעא וקאלא נעם קבלנא אלימין עלינא ואננא</span></li>
<li><span lang="he">לא נקול אלא אלצדק ואלחק אלדי עלמה אללה עז וגל מן דלך פקאל אליס מן</span></li>
<li><span lang="he">קבל קיאמכם אלקימה אלדי קמתוהא ללתגאר כנת ואגד עליכם קאלא</span></li>
<li><span lang="he">נעם תם קאל להם הל כאן לכם אלי אזדא(ד) גמיל אסתחקתו בה עלי</span></li>
<li><span lang="he">מני מכאפאה קאלו לא מא כאן לנא לדאיך גמיל ולקד כנת ואגד</span></li>
<li><span lang="he">עלינא תם אלתפת עלי צדקה אלאך אלצגיר וקאל לה הל מן קבל</span></li>
<li><span lang="he">קדום אכיך אד אורדת מן אלטריק ודכלת פי קצתך אכדת</span></li>
<li><span lang="he">מנך שי או טלבת מנך שי או ועד גמיל פקאל צדקה לא תם אשהד אללה</span></li>
<li><span lang="he">עלי נפסה עלי גמיע מא דכר תם קאל לבשר למא קדמת אנת גרי לי מעך</span></li>
<li><span lang="he">שי ממא חצרנאה פאגאב וקאל אללה אלשאהד עלי אנני מא סמעת מנך יום</span></li>
<li><span lang="he">קט לא מן קבל ולא מן בעד שי מן הדא אלחאל //פקאל לא// תם קאל ללאכויין גמיעא אליס</span></li>
<li><span lang="he">אנתם מע..ון לי ... [בעת] תגארתי אלתי כנת משגול בהא לאכול מן </span></li>
<li><span lang="he">..להא בייע קאים גמלה בלא מתמומא ואנפקת אלאצל עלי רוחי פי </span></li>
<li><span lang="he">.... אד לם ... לי אלמשי פי ק... ... ען כראג מן כל שגל וגעלת </span></li>
<li><span lang="he">וכדי שגלכם ואנני [לם] נרד עלי נפסי שי מן אלתגארה פקאלא נעם מעתרפין</span></li>
<li><span lang="he">לך בגמיע מא דכרתה תם קאל להם אליס למא פתחת לכם אלדכאן בעיין</span></li>
<li><span lang="he">אללה עז וגל קלת לכם לם יבקא לכם ענדי חאגה אדעוני למעישתי ומע דלך</span></li>
<li><span lang="he">לא אדכל עליכם בגאהי איש מא אחתגתום מן מעוונה אעינכם פקלתם</span></li>
<li><span lang="he">ליס יכן לנא קימה ולא יתם לנא שי אלא בגליסך מענא ואנכם לחחתום עלי</span></li>
<li><span lang="he">חתי אגבתכם וגלסת מעכם עלי אנא שרכא לי אלנצף מננא [ופ]קנא אללה [לכמ]א</span></li>
<li><span lang="he">אלנצף תם קאל להם אליס למא כאן בעד מדה שהר ראית חאלכם גייד מא </span></li>
<li><span lang="he">ירציני פגמעת עליכם גמאעה שיוך וכתבנא ביננא מואצפה ואשהדנא</span></li>
<li><span lang="he">פיהא עלי אלשרוט אלתי הי פי אלמואצפה ואן תלך אללילה נקצתום דלך בקולך</span></li>
<li><span lang="he">אנת יא צדקה אן לם תרד אלי אלגלה ואלמפאתח פאנני אעמל ברעה ובחרב</span></li>
<li><span lang="he">עלי וגהי ואנני ארדת אליך אלמפאתח ואלגלה וקאלא נעם תם קאל להם [[להם]]</span></li>
<li><span lang="he">פי מא תצרפתוה טול הדה אלמודה מן בייע ושרי הל דכל אלי יד פי מיזאן</span></li>
<li><span lang="he">כביר וצגיר או קבצת מנכם נקדה אלא מוזונה או דרג גלה לציארפי אלא איצא</span></li>
<li><span lang="he">מ.תה או גרי גלט ביננא ובין ציארפי ופארסי ווכיל פי נקדה או שי מנהא</span></li>
<li><span lang="he">וקאלא לא תם קאל פי מא אבתענאה ובענאה מן אול אליאם הל ביענא שי </span></li>
<li><span lang="he">בכסארה קאל לא בל ברבח תם קאל להם הל אכדת אנא מן רבח אלדכאן שי</span></li>
<li><span lang="he">גייר עשרה דנא ואלמואקפה אלתי פי אלמואצפה אלדי הו דינ ואכדוה פי כל</span></li>
<li><span lang="he">גמעה ונקצמאה אלנצף לי ואלנצף לכם פי מדה טו שהרא וקאל לא סוא ועל</span></li>
<li><span lang="he">אליך מן גמיע רבח אלדכאן גייר מא דכרתה והו הדא אלעשרה דנ ואלנצף כל</span></li>
<li><span lang="he">גמעה תם קאל להם קולו לי דכאן תצרף פיה במא קימתה ארבע אלאף דינ </span></li>
<li><span lang="he">כיף לא יצף פיה פאידה סוא הדא אלמקדאר אריד אלבאקי מן אלרבח ובמא</span></li>
<li><span lang="he">אסתחקת מנכם הדה אלמעאמלה לקביחה פאגאבא וקאלא יא מעאשר</span></li>
<li><span lang="he">אלשיוך דכאן יכרג מנהא תלתין דינ כל שהר לדיון עלינא יטלב מנהא רבח</span></li>
<li><span lang="he">אכתר מן הדא באנה יעקוב הדא וקאל אלשהוד אלחוצר אחפצו לי עליהם הדה</span></li>
<li><span lang="he">אלשהאדה בגמיע אקרארה פי //מא// אסתנטקתהם ואקרו לי בה בחצרתכם וחפצונא</span></li>
<li><span lang="he">אלשהאדה ולמא טלב מנא אלשהאדה שהדנא ואעטינאה לחגה כורה לבעד אליום</span></li>
<li><span lang="he">     י   ו   ר   ף   לי  </span></li>
<li><span lang="he">מבשר בר פהיד נע      מצליח בר זכריה ננ</span></li>
<li><span lang="he">      פ    ד   י   ע   ד</span></li>
</ol>
                    
                </div>
            
        </section>
    </body>
</html>
