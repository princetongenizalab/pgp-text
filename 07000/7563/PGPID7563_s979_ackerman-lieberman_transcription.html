
<html>
    <head>
        <title>Transcription of Legal document: T-S 24.20</title>
    </head>
    <body style="max-width: 860px; margin: auto">
        <h1>Transcription of Legal document: T-S 24.20</h1>

        <p>Phillip Ackerman-Lieberman, <a href="https://drive.google.com/file/d/1ZS28NngUeOyCH6wDFBRochM3vCn0B_Vo/view?usp=sharing">"A Partnership Culture:  Jewish Economic and Social Life Seen Through the Legal Documents of the Cairo Geniza"</a> (PhD diss., Princeton University, 2007).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00024-00020/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">שהדותא דהות באנפנא אנן חתמי מטה כן הוה חצרא עלינא אלשיך אבו אלכרם מר ור נדיב הלוי בר מר ור</span></li>
<li><span lang="he">סעדיה הלוי נע ואלשיך אבו אלסרור מר ור פרחיה בר מר ור בנימין הזקן נע וקאלא לנא כאן ביננא כלטה ושרכה</span></li>
<li><span lang="he">ומצארבה באמואלנא ובאמואל אלנאס פי חאל ספרנא אלי אלימן ולמא כאן אלאן תפאצלנא גמיע [ו]תיקנא ולם</span></li>
<li><span lang="he">יבק לואחד מנא ענד צאחבה שיא אלא מן מא כאן יכתץ בכלמנא ולא ממא כאן בידנא לגירנא ולא טלב ולא שי</span></li>
<li><span lang="he">ממא יקע עליה אסם וחגה ואברינא בעצנא בעץ מן גמיע אלדעאוי ואלמטאלבאת ומן סאיר אלעלק ואל</span></li>
<li><span lang="he">תבעאת אלתי תתגה לכל מנא עלי צאחבה פי גמיע מא גרי ביננא מן סאיר אצנאף אלמעאמלאת עלי</span></li>
<li><span lang="he">אכתלאף אגנאסהא וממא כאן בידנא לנא ולגירנא ומן גמיע מא תצרפנא גמיעא פיה עלי אלגמע ואלתפריד</span></li>
<li><span lang="he">מימות עולם ועד עכשו בראה כאמלה תאמה ואשתהינא כתב אברי עלי נסכתין לתכון ביד כל מנא</span></li>
<li><span lang="he">עלי צאחבה לזכו ולראיה פאשהדו עלינא אנא נדיב הלוי ואנא פרחיה ואקנו מנא מעכשו ואכתבו ואכתמו</span></li>
<li><span lang="he">עלינא בגמיע אלאלפאט אלמחכמה ואלמעאני אלמוכדה ובכל לשאני דלזכואתא וסל[מו דלך לכל מנא] ליכון ביד כל</span></li>
<li><span lang="he">מנא עלי צאחבה לליום ובעדה חגה [וותאק א]ננא מקראן ענדכם באוכד מעאני אלאקראראת פי צחה מנא</span></li>
<li><span lang="he">וגואז אמר טאיעאן מן גיר קהר ולא גבר ולא אכראה ולא סהו ולא גלט ולא עלה בנא מן מרץ ולא גיר דלך</span></li>
<li><span lang="he">מן גמיע אלמפסדאת אלשהאדה אן כל מנא קד אברא צאחבה מעכשו מן גמיע כלטתנא פי חאל מצונא</span></li>
<li><span lang="he">אלי אלימן ופי חאל עוד[תנ]א אלי מצר ומן גמיע מא כאן בידנא לגירנא ומן גמיע אלדעאוי ואלמטאלבאת</span></li>
<li><span lang="he">ומן סאיר אלעלק ואלתבעאת אלתי תתגה לכל מנא עלי צאחבה פי גמיע מא גרי ביננא מן סאיר אצנאף</span></li>
<li><span lang="he">אלמעאמלאת עלי אכתלאף אגנאסהא פי חאל אלספר ואלחצר ואכד ועטא ושרכה ומצארבה וכלטה</span></li>
<li><span lang="he">וגיר דלך מן סאיר מא יקע עליה אסם והגא מימות עולם ועד עכשו בראה כאמלה תאמה נאגזה</span></li>
<li><span lang="he">פאצלה קאטעה חאסמה לסאיר אלדעאוי ואלמטאלבאת בראה קבץ ואסתופא בראה לא רגעה בעדה</span></li>
<li><span lang="he">ולא חגה תבטלהא ולא תאויל יעלהא בראה מנא אנא נדיב הלוי ואנא פרחיה פי חיותנא ומן וראתנא</span></li>
<li><span lang="he">בעד ופאתנא כל מנא לצאחבה מכל דר ומר ומכל דין ודברים ומכל דבר הקרוי ממון ומכל אונאה</span></li>
<li><span lang="he">ותרעומת מדיני אדם ודיני שמים ומכל טענה וערערה מטענת בארי ומטענת שמא </span></li>
<li><span lang="he">ומכל תביעה ומכל אלה וקללה וחרם ונידוי ושבועה ושמותא סתם ופירוש ומהנעלת כל בית</span></li>
<li><span lang="he">דין בין בדיני ישראל בין בנימוסי אומות העולם אד לם יבק לואחד מנא ענד צאחבה ולא פי קבלה</span></li>
<li><span lang="he">ולא פי גהתה ולא פי דמתה חק מן גמיע אלחקוק ולא שי מן סאיר אלאשיא לא דראהם ולא דנאניר</span></li>
<li><span lang="he">ולא דהב ולא פצה לא מצאגה [ולא גיר מ]צאגה ולא חריר ולא נחאס ולא קצדיר ולא רצאץ ולא בצאעה</span></li>
<li><span lang="he">ולא תגארה ולא שרכה ולא מ[צארבה ....]כדי ולא צוני ולא אמדי ולא מדהון ולא כלנג ולא בגדאדה </span></li>
<li><span lang="he">ולא כשב ולא זגאג ולא בלור ולא מחכם ולא קטן ולא צוף ולא כתאן לא מנסוג ולא מנפוש ולא</span></li>
<li><span lang="he">מרדון ולא מלבוס לא מן אלא[....] אלרגאל ולא מן אלאת אלנסא ולא ח[...]ם ולא מצבוג ולא מא יפרש</span></li>
<li><span lang="he">ולא מא יבסט ולא [....]. [מן] סאיר אנואע אלפרש ואלבסט ואל ...ין [....] יד ולא מלוה על פה</span></li>
<li><span lang="he">ולא חסאב לא בקיה חסאב ולא גלט פי חסאב ולא דין ולא נס[ייה] [ולא] [ר]חל ולא אתאת ולא</span></li>
<li><span lang="he">קמא[ש ו]לא אצל ולא באקי ולא רבח ולא כסראן ולא חואלה ולא כפאלה ולא רסאלה ולא ודיעה לנא</span></li>
<li><span lang="he">ולא ..... דעואהא לנא דנא ולא ודיעא אודעהא לנא גירנא ולא מא יקע עליה אסם וזן</span></li>
<li><span lang="he">כיל או עדד ולא מ[א] יקע עליה אסם והגא ולא שי מן סאיר אלאשיא ימתלכוהא אלנאס ויתעאמלו</span></li>
<li><span lang="he">בהא תחת כל השמים מן קליל ו[כ][תיר וגליל] וחקיר משוי פרוטה ולעילא לא דין ולא דיין ולא</span></li>
<li><span lang="he">פיקר ולא הימר ולא משמע ולא מ[ידן] [ולא מ]זכא ולא תיגר ולא מצו ולא טענה ולא ערערה ולא </span></li>
<li><span lang="he">שבועה ולא גלגול שבועה ולא שמותא ואפילו חרם סתם והוא פטור מכל אנפי דשבועות</span></li>
<li><span lang="he">והרי הוא בהתר גמור ובמחילה גמורה בפה ובלב בעולם הזה ולעולם הבא וקד מחלת כל מנא</span></li>
<li><span lang="he">לצאחבה מעכשו כל סהו וכל גלט כל גצב וכל גניבה וכל תרך וכל פשרה גרת ביננא מימות עולם</span></li>
<li><span lang="he">ועד עכשו מא עלמנא בה ומא לם נעלם בה מא אנכשף לנא ומא לם ינכשף כאינא מא כאן ובאלגא</span></li>
<li><span lang="he">מא בלג וכתבנא הדא אלכתאב עלי נסחתין ליכון ביד [כל מנ]א עלי צאחבה אריך ושריר וקיים</span></li>
<li><span lang="he">ומוחזק דיזכי ביה בכל בתי דינין לעלם לא כאלאסנאדאת ולא כמצאדיר אלכתב אלא כ[אוכד]</span></li>
<li><span lang="he">ואתקן מא סטרוה רבותינו זל פי כתב אלאבארי פמא אדרכה או אדרך וראתה בעדה פי שי מן</span></li>
<li><span lang="he">הדה אלאברי כאן עלי כל מנא ועלי וראתה בעדה תכליצהם ותתביתהם ותתבית הדה אלאברי</span></li>
<li><span lang="he">באידיהם ואלקיאם [ל][הם] בכל מונה וכסראן תלזמהם פי דלך וכל כתבי בכל כתב ולשון דיפקון</span></li>
<li><span lang="he">למדעם ולבטולא ית שטרא דנן בטילין אינון מעכשו קדמיכון וחשיבין כחספא בשוקא</span></li>
<li><span lang="he">דלית ביה ממש ולכל בית דין דיפקון לא ליעבדון דינא מנהון ובטלנא נמי כל מודעי ות[נין]</span></li>
<li><span lang="he">ומודעי דמודעי ומודעי דנפקין מגו מודעי עד סוף כל מודעי דמסירין לנא ודמסרנא על שטר</span></li>
<li><span lang="he">[אב]יזאריה דנן כתיקון חכמים וקנינא מן מר ור נדיב הלוי דנן ומן מר ור פרחיה דנן כל מנהמא</span></li>
<li><span lang="he">לצאחבה במנא דכשר למקניא ביה על כל מא דכתיב ומפרש לעילא ושהדותא דא כתבנא</span></li>
<li><span lang="he">וחתמנא תרי נוסחי ויהבנא לכל חד וחד מנהון דליהוי בידיה לזכו ולראיה וכאן דלך בפסטאט</span></li>
<li><span lang="he">מצר פי אלעשר אלאוסט מן אדר ראשון שנת אתכו לשטרות שריר וקיים</span></li>
<li><span lang="he">אברהם ברבי שמעיה החבר נבתויא נין שמעיהו גאון נע</span></li>
<li><span lang="he">יוסף הכהן בר מבורך הכהן נע     יפת בר הלל </span></li>
<li><span lang="he">מנשה החזן בר סעדיה ננ</span></li>
</ol>
                    
                </div>
            
        </section>
    </body>
</html>
