
<html>
    <head>
        <title>Transcription of Legal document: PER H 92 + T-S 16.334</title>
    </head>
    <body style="max-width: 860px; margin: auto">
        <h1>Transcription of Legal document: PER H 92 + T-S 16.334</h1>

        <p>Gershon Weiss, "Legal Documents Written by the Court Clerk Halfon Ben Manasse (Dated 1100-1138)" (PhD diss., n.p., 1970).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00016-00334/canvas/1">
                    
                    
                    
                        <h3>T-S 16.334 Recto</h3>
                    
                        <ol>
<li>( ) דרהם אקאם בהא עני מן מאלה ואועדני אנה יאכדהא מני דרהמין כל</li>
<li>כל אסבוע ק(ד) צמן לי עלי נפסה דרך אלגוי ען מא בקי עלי פי אלאגארה אלדי בידה</li>
<li>ואסתקר אן יכון גמיע דלך ביננא במסטר ושהאדה ואלאן אשהדו עלי אנא</li>
<li>בנין ואקנו מני מעכשו ואכתבו ואכתמו עלי בגמיע אלאלפאט אלמחכמה ואלמעאני</li>
<li>אלמוכדה ובכל לישאני דזכואתא וסלמו דלך אלי אלשיך אבו עלי מרור יחזקאל הלוי</li>
<li>דנן ליכון בידה לליום ובעדה חגה וותאק אנני מקר ענדכם באוכד מעאני אלאקראראת</li>
<li>ואותקהא פי צחה מני וגואז אמר טאיעא מן גיר קהר ולא גבר ולא אכראה ולא סהו ולא גלט</li>
<li>ולא עלה בי מן מרץ ולא גיר דלך מן גמיע מפסדאת אלשהאדה אנני קד קבצת ותסלמת</li>
<li>(ג)מיע מא כאן יכצני פי דכאן אלעטר אלדי כאנת שרכה ביני ובינה פי אלגיזה וצאר</li>
<li>גמיע דלך אלי ותחת קבצתי וחוזי עלי אלכמאל ואלתמאם ואן לם יבק לי פי אלדכאן ולא</li>
<li>פי גהתה מן דלך שיא ואן אלדכאן בגמיע מא תחויה אלאן לה דוני ואנני קד אבריתה</li>
<li>מעכשו מן גמיע אלשרכה אלתי כאנת ביננא פיהא ומן גמיע אלדעאוי ואלמטאלבאת</li>
<li>ומן סאיר אלעלק ואלתבעאת אלתי תתגה לי עליה פי גמיע מא גרי ביני ובינה פי דלך ופי סואה</li>
<li>מן סאיר אצנאף אלמעאמלאת עלי אכתלאף אגנאסהא ואנואעהא מימות עולם</li>
<li>ועד עכשו מן כל מא יקע עליה אסם והגא ומן כל טלב ען ראס מאל או פאידה או ען כיאנה</li>
<li>או ען אדא אמאנה או ען דין או גיר דלך מן כל מא יקע עליה חרף ומעני וגנס ומן</li>
<li>סאיר אלאימאן עלי שי מן דלך תקילהא וכפיפהא ואפילו על ידי גלגול ואפילו חרם סתם</li>
<li>בראה כאמלה תאמה באוכד מעאני אלאבארי ואתקנהא וכתיקון חכמים ואן לה ענדי</li>
<li>ופי קבלי ופי גהתי ודמתי וכאלץ מאלי עשרין דרהמא ען מא אקאם בה עני ללגוי ען אל</li>
<li>אגארה אלדי כאנת לה עלי ואנני אקום לה בדלך דרהמין פי כל אסבוע בלא מדאפעה</li>
<li>ולא ממאנעה ולא חגה ולא אחתגאג כל עיקר ולא ימין מן סאיר צנוף אלאימאן תקילהא</li>
<li>וכפיפהא ואפילו על ידי גלגול ואפילו חרם סתם מן אלאסבוע אלדאכל ואן אחריות</li>
<li>הדה אלאברי והדא אלחוב לאזמא לי ולוראתי בעדי מעכשו ואקנינא אנן חתומי מטה</li>
<li>מן בנין דנן ללשיך אבו עלי דנן עלי גמיע דלך בקנין גמור חמור בכלי הכשר לקנות</li>
<li>בו מעכשו בביטול כל מודעין ותנאין וביד ליד תם אקנינא איצא מן אלשיך אבו עלי</li>
<li>מרור יחזקאל הלוי דנן בקנין גמור חמור בכלי הכשר לקנות בו מעכשו בביטול</li>
<li>כל מודעין ותנאין אנה קד אברא בנין דנן מן גמיע אלשרכה אלמדכורה אלתי כאנת</li>
<li>בינהמא ומן כל עלקה תתגה לה עליה פיהא מן ראס מאל או ען כיאנה או</li>
<li>אדא אמאנה ומן גמיע אלדעאוי ואלמטאלבאת אלתי תתגה לה עליה פי גמיע מא</li>
<li>גרי בינה וביני מן סאיר אצנאף אלמעאמלאת עלי אכתלאף אגנאסהא ואנואעהא ומן</li>
<li>סאיר אלאימאן עלי שי שי מן דלך תקילהא וכפיפהא ואפילו על ידי גלגול ואפילו חרם</li>
<li>סתם ומן כל מא יקע עליה אסם והגא מא כלא אלעשרין דרהמא מימות עולם ועד עכשו אלמדכורה לעילא</li>
<li>ען אלאגארה ואנה ראצי באכדהא מקסטה דרהמין כל אסבוע מן אלאסבוע אלדאכל</li>
<li>ואנה קד צמן דרך סבאע אלגוי ען מא תבקא לה פי אלאגארה עלי בנין דנן ואנה</li>
<li>אן עאד עליה פי דלך בטלב כאן עליה כלאצה מנה ואלקיאם ענה וען כאצה מאלה</li>
<li>במא יגב עליה פי דלך ואלתזם בדלך עלי נפסה בלפט מעכשו ושהדותא דא</li>
<li>כתבנא וחתמנא ויהבנא ללשיך אבו עלי דנן דליהוי בידיה לזכו ולראיה וכאן דלך לילה אל</li>
<li>גמעה אלכאמס מן שהר שבט שנת אתלז למנין שטרות ותאכרת כתאמתנא אלי</li>
<li>נהאר יום אלגמעה אלמדכור אלתאריך בפסטאט מצרים שריר ובריר וקיים</li>
<li>תלי ביני שיטי מימות עולם ועד עכשו וקיימין כולהון ודין קיומיהון חלפון הלוי ביר מנשה נע</li>
<li>יצחק המלמד ביר חיים נע נפוסי יובא</li>
</ol>
                    
                </div>
            
        </section>
    </body>
</html>
