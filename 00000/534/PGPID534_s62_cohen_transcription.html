
<html>
    <head>
        <title>Transcription of Legal document: Bodl. MS heb. c 28/11</title>
    </head>
    <body style="max-width: 860px; margin: auto">
        <h1>Transcription of Legal document: Bodl. MS heb. c 28/11</h1>

        <p>Mark Cohen, Unpublished editions‎ (in Judaeo-Arabic).</p>

        
        <section dir="rtl" >
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-11/1.json">
                    
                    
                    
                        <ol>
<li>שהדותא דהות באנפנא אנן שהדי דחתמות ידנא לתתא בכתבא דנן כן הוה חצר אלינא כ(בוד) ג(דלת) ק(דשת)</li>
<li>מר(נו) ור(בנו) יהודה בחיר הישיבה ביר משה נ(וחו) ע(דן) הנודע בן סגמאר והו פי צחה עקלה ובדנה</li>
<li>וגואז אמרה טאיע מן גיר קהר ולא גבר ולא סהו ולא גלט ולא עלה ולא מרץ ולא גיר דלך מן</li>
<li>גמיע מפםדאת אלשהאדה וקאל לנא אנני כנת מנד עשרה סנין באלמהדיה וכאן קד אגתמעת</li>
<li>מע מ(ר) אברהם הכהן בן פרג נ(וחו) ע(דן) אלמערוף אלרחבי ענדי פי אלבית ואבצר ענדי קטעה ענבר ואחדה</li>
<li>וזנהא אתנין וסבעין אוקיה חסנה ביצא טאילה מן ארפע מא יכון פאסתחסנהא וסאלני פי ביעהא</li>
<li>מנה פקלת לה מא אביעהא לאני אומל אן אחמלהא צחבתי אלי אלמשרק פקאל לי אן ביעהא באלשאם</li>
<li>אופק ואחסן תם סאלני פי ביע נצפהא מנה ותכון ביני ובינה ותכון צחבתה יביעהא באלשאם פאגבתה</li>
<li>אלי דלך ובעת מנה נצפהא במא רצית וקבצת אלתמן ובקית אלקטעה אלענבר אלמדכורה אלתי</li>
<li>וזנהא אתנין וסבעין אוקיה שרכה ביני ובינה וחמלהא צחבתה ליביעהא באלשאם ווצל אלי אלשאם</li>
<li>ווצלני כתאבה באנה באע אלקטעה אלענבר ביע גייד מן תמים בן מסעוד ואכד בתמנהא</li>
<li>בקם וחאל סער אלבקם //והו// ענדה וזאד פיה ללדרהם נצף ואבאעה עלי אלרום ביע גייד וחצל פיה</li>
<li>גמלה ווצלני כתאבה יקול אחמל לך מא יכצך אלי אלמגרב תם סאפר אלי אלמגרב דפעתין</li>
<li>וסאלתה אן יסלם מא יכצני לבן אכי ולם ידפע לה שי תם סאפר מן ענדנא מן אלאסכנדריה צבי</li>
<li>יקאל לה בן בניה כתבת עלי ידה כתאב באן ידפע לה ואיש מא קבץ מנה יבריה מנה פסלם</li>
<li>אליה תמאניה ועשרין דינאר ואבראה מנהא לא גיר ופי כל סנה יצלני כתבה יועדני באל</li>
<li>אגתמאע ולם נחצל מנה עלי שי צחיח ולם יצלני מ[נה] אלי אלאן שי וכדלך אלתמאניה ועשרין</li>
<li>דינאר אלמדכורה לם תצל אליי גיר אן בלגני אנה דפע וקד אחתגת אן אוכל וכיל יטאלבה</li>
<li>באצל אלענבר אלמדכור אלדי וזנה אתנין וסבעין אוקיה ומא חצל פיה ובמא חצל פי אלבקם</li>
<li>ובטלב תאדיה אלאמאנה בעד אקאמה אלחסאב ואלאן אשהדו עלי ואקנו מני מעכשו ואכתבו</li>
<li>בגמיע אלאלפאט אלמחכמה ואלמעאני אלמוכדה ובכל לישאני דזכואתא ואכתמו ואזכו בדלך</li>
<li>למ(ר) עלי הפרנס הכהן ביר יחיי נ(וחו) ע(דן) לתכון בידה חגה וותאק לליום ומא בעדה באנני קד אוהבתה</li>
<li>ארבע אמות קרקע מן אלדאר אלתי לי בפסטאט מצר במתנה גמורה שרירא וקייאמא מתנת</li>
<li>עלמין ועל גבן וסמיך אליהם געלתה וכילא לי עלי מ(ר) אברהם הכהן בן פרג נ(וחו) ע(דן) אלמערוף אלרחבי</li>
<li>ליסתכלץ לי מנה כל טלב לי ענדה ממא קד דכרתה פי צדר הדה אלוכאלה געלת למ(ר) עלי</li>
<li>הכהן הפרנס דנן אן יטאלב ויחוז גמיעה לנפסה ויזכא בה לדאתה וקד געלת לה אן יטאלב בכל</li>
<li>בית דין שירצה ואפילו בסיוע עממים וקד געלת לה אן יטאלב ויחאכם ויקבץ ויתסלם וקד געלת</li>
<li>טלבה טלבי וחכמה חכמי וקבצה קבצי [ו]תסלימה תסלימי וידה כידי ואסתחלאפה אסתחלאפי</li>
<li>וצלחה צלחי ובראתה בראתי ופעלה פעלי לאן דלך ברצא מני וגעלת לה אן יוכל וכיל גירה מן ישא</li>
<li>מן אלנאס כיף ישא וכל דמתעני מן דינא מקובל עלי בין לזכות בין לחובה ואין לי לומר לו לתקוני</li>
<li>שדרתיך ולא לעותי ודרך גמיע דלך קבלתה עלי נפסי ועלי וראתי בעד ופאתי כאתקן ואחכם</li>
<li>מא רתבוה רבותינו ז"ל פי כתב אלוכאלאת ודלך בביטול כל מודעין ותנאין דלא כאסמכתא ודלא</li>
<li>כטופסי דשטרי אילא כחומר וכחוזק כל שטרי שטרי מחזקי מזרזי בבי דינא ואקנינא מן כ(בוד) ג(דלת) ק(דשת) מ(רנו)</li>
<li>ור(בנו) יהודה בחיר הישיבה ביר משה נ(וחו) ע(דן) הנודע בן סגמאר למ(ר) עלי הכהן הפרנס ביר יחיי נ(וחו) ע(דן) בכל מה</li>
<li>דכתיב ומפרש לעילא במנא דכשר למקניא ביה שריר וקיים וכתבנא וכתמנא יום אלאחד תלאתה</li>
<li>איאם פי אדר שני שנת דתתמה ליצירה במדינה אכסנדריה דעל כיף ימא רבה מותבה</li>
<li>שלמה ביר ששון נע עולה הלוי בן יוסף מוהוב החזן בר אהרן החזן נע</li>
<li>סט</li>
<li>מנשה הלוי בן יפת (?) המלמד נע</li>
</ol>
                    
                </div>
            
        </section>
    </body>
</html>
