
<html>
    <head>
        <title>Transcription of Letter: ENA 2805.6</title>
    </head>
    <body style="max-width: 860px; margin: auto">
        <h1>Transcription of Letter: ENA 2805.6</h1>

        <p>A. L. Udovitch, [digital geniza document edition].</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/c3da2ebf-bebb-470e-bb36-dc13ea1ccd25/manifest/canvas/e59a2d60-04f4-4f57-a4a6-0f97e83bc7ba">
                    
                    
                    
                        <ol>
<li>על שמך</li>
<li>כתאבי אטאל אללה בקא מולאי אלחבר אלגליל גדול הישיבה ואדאם</li>
<li>עזה ותאיידה וסעאדתה מן אלאסכנדריה ליב בקין מן טבת כתמה</li>
<li>אללה עליה באחסן כאתמה ען חאל סלאמה ונעמה ושוק אליה קרב אללה</li>
<li>אלאגתמאע בה עלי אפצל אלמתאב וממא אעלמה בה אנני כרגת</li>
<li>ענה (?) ונאלני מן וחשה עטים אללה תע לא יוחש מנה ויסאהל קרב</li>
<li>אלאגתמאע עלי אפצל חאל ווצלת להנא בחמד אללה סאלם בעד משקה</li>
<li>ומקאסאת אשתיא ותגדים תם למא וצלת להנא בקית מע אלכתאן</li>
<li>פי אלכליג ג איאם מא קדרת אחמלה אלי אלבלד מן קוה(?) אלאשתיא</li>
<li>ואלזלק ואלטין מא תקדר אלדואב תמשי אלי אליום אלראבע חמלתה</li>
<li>עלי גרר וכזנתה פי בעץ אלטריק לם אקדר אוצלה אלי דור</li>
<li>אלתגאר מן אלזלק אלי אן תטייב ולזמני עליה מון תקילה</li>
<li>לא חילה אללה תע יגעל אלעאקבה לכיר וסאלת ען ר ישועה</li>
<li>פערפת אנה סאפר ושק עלי אלדי לם אגתמע בה תם ערפת</li>
<li>אן סאפרו קום מן אצחאבנא ושק עלי איצא אלדי לם אגתמע</li>
</ol>
                    
                        <h3>on the margin</h3>
                    
                        <ol>
<li>בה חתי / כנת אנפד / מעהם אלדי / אספ(?)לני מולאי / לא עדמת בקאה /</li>
<li>וקד אסתכרת / אללה תע ואנפדת / צחבה חאמל / כתאבי הדא / והו אבו נצר /</li>
<li>אלבגדאדי / צרה עדדהא / כז דין / וזנהא כו דין וסדס / אחב תתפצל /</li>
<li>תזנהא גמלה / לסידי אבו בגיר / אלצירפי / תאכד / מולאי /</li>
<li>מנהא כ דין / גיר תלת / יבקא סתה / דנאניר / ונצף / ווצית סידי /</li>
<li>אבו אלפרג / ישועה /</li>
</ol>
                    
                </div>
            
                <div data-canvas="https://figgy.princeton.edu/concern/scanned_resources/c3da2ebf-bebb-470e-bb36-dc13ea1ccd25/manifest/canvas/72373649-bb27-41bb-bafd-61e88ad222ec">
                    
                    
                    
                        <h3>verso</h3>
                    
                        <ol>
<li>יציף אליהא דין ונצף יקבצה לי מן אבו מנצור אלזיאת ויסלם אלתמאניה דנאניר אלי</li>
<li>סידי אבו סעיד כלף בן קמקם סאעה וצולה מן תניס בגיר תאכיר בקיה לה ענדי מן</li>
<li>תמן עוד וחלפת לה לא וכרתהא ענה סאלתך(?) תוכד עליה פי דלך פיצל אלי כתאבה</li>
<li>בוצולהא ליטמאן קלבי ובמא כאנת לה מן חאגה קראת עליה אתם אלסלאם ומולאי</li>
<li>אבו סעד אחיאה אללה אלסלם וסידי אבו אלפרג אתם אלסלם ור ישועה אתם אלסלם ושלום</li>
</ol>
                    
                        <h3>inscription</h3>
                    
                        <ol>
<li>מולאי אלחבר אלגליל מרנו ורבנו מחבה מוסי בן אבו אלחי נע</li>
<li>גדול הישיבה</li>
<li>אטאל אללה בקאה ואדאם תאיידה</li>
</ol>
                    
                </div>
            
        </section>
    </body>
</html>
