
<html>
    <head>
        <title>Hebrew Translation of Letter: DK 327 + DK 327 (alt: 13)</title>
    </head>
    <body style="max-width: 860px; margin: auto">
        <h1>Hebrew Translation of Letter: DK 327 + DK 327 (alt: 13)</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section lang="he" dir="rtl">
            
                <div data-canvas="https://geniza.princeton.edu/documents/622/iiif/canvas/1/">
                    
                    
                    
                        <h3>recto</h3>
                    
                        <ol>
<li><span lang="he">מכתבי, אדוני ורבי וראשי היקר לי, ייתן לך אלוהים אריכות ימים ויתמיד את ימי שלומך והגנתו לך (נכתב)</span></li>
<li><span lang="he">בכ"ג באלול. שלומי טוב ואני בריא, תודה רבה לאל. אני מתגעגע לראות את פניך המכובדים,&nbsp;</span></li>
<li><span lang="he">יקרב אלוהים את פגישתי עמך במיטב הנסיבות ובשמחות מושלמות ביותר. הגיעו מכתביך המשמחים וקראתי בהם</span></li>
<li><span lang="he">על מצבך הטוב, יתמידו אלוהים לך ויוסיף לך מכל טוב וישלים את חסדיו לך. אתה כותב, אדוני ורבי, על קחתי</span></li>
<li><span lang="he">את עץ האודם ושליחתו לספרד; והרי לא לקחתיו לעצמי, אף לא הרווחתי ממנו, להפך הפסדתי.</span></li>
<li><span lang="he">עשיתי זאת רק מפני הכבוד שאני רוחש לך והעזרה שיש לי ממך ידי יוקרתך בכל מה ששלחתי אליך לחשבונך הפרטי. הייתי מאמין</span></li>
<li><span lang="he">שאקבל ממך מכתבים שבהם ההפך ממה שכתבת לי ומה שגרמת לי בו כאב לב, ואינני יודע מה הסיבה לזאת. את סחורתך</span></li>
<li><span lang="he">שלחתי באייר ואת סחורתי אני שלחתי לך בתחילת אב. האם אפשר שתגיע סחורתך מספרד אחרי שהיתה בדרך חודשיים?</span></li>
<li><span lang="he">אפילו היה הדבר אפשרי, לא היית צריך לנהוג בי כך. כתבת במכתביך שנשלח אליך את ד' הקנטארים וכ'</span></li>
<li><span lang="he">רטל משי. בשליש מאלה, הקרן היא של אחי באופן פרטי, חוץ ממה שמגיע לו השליש של הרווח מן שבשותפות עמך.</span></li>
<li><span lang="he">זאת ועוד, אליבא דכולי עלמא הביקוש למשי גדול בקירואן מאשר בפסטאט. אני קונה בדינר וחצי, במשקל קיוואן.</span></li>
<li><span lang="he">הלוואי היית מזדרז ושולח את חלקך הפרטי בו, כמו שכתבת לי, כי הלוא על מרביתו נשארו חובות ורשמתי</span></li>
<li><span lang="he">לחובתי את כל המגיע לאחי וכל המגיע לך. רק ח' ימים לפני מכתבי זה אליך גביתי את תמורת הקנטאר מסלאמה אלמקדוי,&nbsp;</span></li>
<li><span lang="he">והחוב של בן אלצבאג נותר עד עכשיו, כי מכרתי אותו בהקפה.</span></li>
<li><span lang="he">אצל הצבעים הפסדתי ממון רב, אבל לא חייבתי אתכם בכלום מזה, כי אחי ערך אתי את החשבון</span></li>
<li><span lang="he">לפני נסיעתו ולקח את חשבונו. זה אפוא הגמול שאני מקבל ממך אחרי זאת. לפני כן שלחתי לך</span></li>
<li><span lang="he">עם השיירה של אנשי סְגִ'למאסה בידי אבו אלסָרוּר בן בַּרהון &frac34; 99 דינר עזיזיים ששילמתי&nbsp;</span></li>
<li><span lang="he">מכספי אני, אף על פי שלא גביתי אפילו פרוטה מהתמורה בעד המשי; זאת מפני חשיבותך בעיני וכבודך ומעלתך</span></li>
<li><span lang="he">במעשים טובים וביראת שמים. לא רציתי ממך דבר, אלא שתנהג עמי כפי שנהגתי אני בכספך&nbsp;</span></li>
<li><span lang="he">בשולחי אותו אליך ובשולחי את אותן פנינים. והתחלתי להיות נתון לחקירתך; עד מתי? אילו לפחות הייתי נוטל</span></li>
<li><span lang="he">עד כדי רבע מן הרווח; אבל הלוא נכנס לך על ידי רווח שהוא כמעט דינר כנגד דינר,</span></li>
<li><span lang="he">אף כי לא היתה לי בכל אלה שום הנאה, ורק מפני שהייתי מעוניין שתנהג עמי (כראוי). ואילו לפחות היית שולח מה שאתה חייב לי;</span></li>
<li><span lang="he">והלוא כאשר הייתי אני חייב לך אלפיים דיינר האם עיכבתי אותם לך? האם לא הגיעו אליך בדרך הים כאשר רצית?</span></li>
<li><span lang="he">הלוא יכולתי ליהנות מכספי, כשם שנהנית אתה. והלוא אין ספק, אילו חס ושלום היה כספך זוכה שוב</span></li>
<li><span lang="he">להיכנס לחשבוני, כיצד הייתי אני נוהג בך. אלוהים, יתברך ויתעלה, יודע את טיבנו והוא גומל לכל אדם על פי טיבו.</span></li>
<li><span lang="he">אבל הכי הרבה הרגיז אותי סירובך (לשלם) לבן יזדאד ולסלאמה, חתנו של פֶרַיג', מה שביקשתי ממך שתשלם</span></li>
<li><span lang="he">להם, או שתיתן להם בתמורה אריגים כאשר הוריתי, אלא סירבת לתיתם להם, והלוא זו הלוואה (שקיבלתי מהם).</span></li>
<li><span lang="he">כספך עודנו בספרד ואילו מהם מגיעים מכתבי תלונה אל כל אחד, וכבודי נעשה הפקר. הלוא אילו (לפחות)</span></li>
<li><span lang="he">היית מבטיח להם לתיתם להם או היית אומר: אתן הוראות בעניינכם, היו ממתינים והיינו חוסכים את התלונה. נודע לי</span></li>
<li><span lang="he">מאנשינו המגרבים מה ששמעו מאבו אלכיר בן בַּרהון בשמך, כאילו כתבתי אליך וביקשתי ממך</span></li>
<li><span lang="he">שאהיה אצלך במקום בן אלמג'אני, והלוא אני אינני רוצה בזאת, ולא אעשה את זה ואיני צריך&nbsp;</span></li>
<li><span lang="he">את זה. זקוק אני רק שתנהג (עמי) בכבוד, וכי אם אשלח כסף, ינהגו בי ביחס אליו, כשם שאני עצמי נוהג בו. אלא רק אמרתי</span></li>
<li><span lang="he">שאם תהיה זקוק לקנות משהו מסור זאת לי, ובתמורה אמסור אני לך מה שאני זקוק לו. חס ושלום, שאני אקבל על עצמי</span></li>
<li><span lang="he">לטפל בצורכי הקניות של מישהו או שאמסור לו שיהיה הוא אחראי באופן כזה (לצרכי אני) והוא ינהג כך בי ובכבודי, ללא סיבה</span></li>
<li><span lang="he">ומבלי שעיכבתי משל הזולת אפילו פרוטה; או שיבוא אלי בתביעות כלשהן. הלוא לפני כן באתי לקבל בשביל פרח אלפאסי את שארית</span></li>
<li><span lang="he">עץ האודם, שאני אקח אותו ואשלחנו לספרד (תמורת) עמלה, ובתנאי שאני מתחייב באחריות&nbsp;</span></li>
<li><span lang="he">וכי כל קנטאר (יימכר) בי"ב דינר, (וזאת) בנוכחות קבוצה מאנשינו, כי אני נותן לך עדיפות, וכל זאת בזכותך.</span></li>
<li><span lang="he">אבל פרח לא הסכים. תודה לאל על שלא יצא הדבר לפועל, (כי) היית נוהג (גם בזאת) כפי שנהגת.</span></li>
<li><span lang="he">חי אלוהים, אדוני, יכול היה להיות בזה רווח יותר ממה שהיה (במשלוח) הראשון, כי עץ האודם נמכר אצלי השנה</span></li>
<li><span lang="he">בקכ"ה דינר אחרי שקניתיו בקקס"ה דרחם בקירואן. אלוהים יודע את טיבי ולא נתן לי לעמול קשה</span></li>
<li><span lang="he">במה שאין לי ממנו הנאה. אתה כותב, אדוני, במכתבך אלי: אם השותפות עמך תמצא חן בעיני, אשלח אליך.</span></li>
<li><span lang="he">אבל אני אין לי צורך שתשלח לי אתה ולא זולתך כי הלוא אלוהים נתן לי מכל טוב.</span></li>
<li><span lang="he">ואיך השותפות עמי אתה הלוא יודע. רציתי רק ליהנות מהכבוד שתנהג בי, ואשלח אני אליך (סחורות)</span></li>
<li><span lang="he">ומצדי אתן לך שירות במה שתשלח אתה, יהיה הרווח אשר יהיה, מבלי שתהיה לי הנאה. </span></li>
</ol>
                    
                </div>
            
                <div data-canvas="https://geniza.princeton.edu/documents/622/iiif/canvas/2/">
                    
                    
                    
                        <h3>verso</h3>
                    
                        <ol>
<li><span lang="he">יתר על כן אדוני, הלוא אין לי ספק שתנהג עם כספי כראוי לאדם כמוך, ואני</span></li>
<li><span lang="he">סומך על הגינותך ויראת השמים שלך. אילו היה (חלק) מיתרת כספך נמצא אצלי, מחשבונך הפרטי,</span></li>
<li><span lang="he">הייתי שולח לך את יתרת כספך יחד עם הק' דינרים, לגמר החשבון, כדי שאסלק את חוב המשי</span></li>
<li><span lang="he">ולא הייתי מעכב אף פרוטת כסף (משלך). אילו, חס ושלום, היתה מתרחשת תאונה לכספך בים או</span></li>
<li><span lang="he">ביבשה היית מעכב את כספי? האם אדם ירא שמים כמוך היה מרשה לעצמו דבר מעין זה ? אבל אלוהים,</span></li>
<li><span lang="he">יתברך ויתעלה, עשה בחסדו ועזר (שהכול יגיע) בשלום. אני מקווה, אדוני ורבי, ששילמת לסלאמה</span></li>
<li><span lang="he">ולבן יזדאד, ייתן להם אלוהים שלום, כפי שהוריתי. כמו כן, אדוני, חשב נא את חשבוני כפי&nbsp;</span></li>
<li><span lang="he">שחישבתי אני לך, לשם סילוק וגמר חשבון, בנוכחות קבוצה מאנשינו, ותשלם לסלאמה ולבן&nbsp;</span></li>
<li><span lang="he">יזדאד. הלוא אם אשאר חייב משהו, אשלם בשפע סחורות, ואם נותר סכום לזכותי - כיוצא בזה; אף על פי, אדוני, שדבר</span></li>
<li><span lang="he">זה אינו כראוי, אלא שתשלח אתה (תחילה) את כספי אני, כי הוא קדם לכספך, ותהיה לי הנאה כלשהי ממנו, בייחוד נוכח ההוצאות</span></li>
<li><span lang="he">שהיו לי ושחרור (הסחורה), ואז אשלח אני לך את כספך אתה, בהתאם לחשבון. כאשר קראתי את מכתבך</span></li>
<li><span lang="he">בעניין הפנינים, לא הלכתי אל מוסא ולא דיברתי עמו עליהן כלל, כי אינך סובל שארוויח</span></li>
<li><span lang="he">על ידך עשרה דינרים, כשם שהרווחת אתה על ידינו י' כמותם. כתבת</span></li>
<li><span lang="he">שנמנעת מלשלוח אלי (סחורה) על חשבונך&nbsp; הפרטי, כי נהגתי עמך בדרך גרועה. הלוא אני, אדוני, (מסתפק) במה</span></li>
<li><span lang="he">שהשגתי, איני צריך להשיג את של זולתי, או (אף) לרצות בו. תודה לאל, איש מאתנו אינו מתלונן,</span></li>
<li><span lang="he">אלא (יש לנו) הרבה רווח והנאה, ואין אנו ממי שנהנים (מכספו) של איש. ובסיכומו של דבר, אין לך בררה,</span></li>
<li><span lang="he">אלא תשלם לסלאמה ולבן יזדאד את המגיע להם, אפילו אילו היית צריך להלוות זאת לי, על אחת כמה וכמה, כשאתה משלם זאת</span></li>
<li><span lang="he">מכספי. אני מקווה שכספי בדרך אלי, עם השיירה, עם מכתביך, וכי לא תיתן לי לחכות,</span></li>
<li><span lang="he">כפי שראוי על פי יראת שמים ודרך ארץ, כפי שגם אני נוהג, על פי כללי השירות והכוונה הטובה.</span></li>
<li><span lang="he">ישנה אלוהים את הזמנים לטובה. ואינני מעז לומר לך כי כל</span></li>
<li><span lang="he">צורך שיהיה לך (בקנייה) תשלח ונספק לך אותו, מחשש פן תאמר עלי שביקשתי ממך שאהיה אצלך במקום</span></li>
<li><span lang="he">בן אלמג'אני, ואני מוותר על זה, קוטננו במערב עבה ממותנכם אתם.</span></li>
<li><span lang="he">אבל אחרי ככלות הכול, הריני נכון לשרתך במה שתשלח על חשבונך הפרטי, שתרוויח בלי שתהיה לי הנאה,</span></li>
<li><span lang="he">חי אלוהים, אדוני, אשמח לעשות זאת, אלוהים הוא היודע. כתבת ששילמת ליצחק בן</span></li>
<li><span lang="he">עלאן דינר, ואילו אני זיכיתי את בן אלוקאף בכל (הסכום); אילו היה כאן, היה כותב לך זאת. אני</span></li>
<li><span lang="he">שולח לך, אדוני האציל, את מיטב דרישות השלום ולבניך הלל ובנימין, ישמרם אלוהים ויגן עליהם,</span></li>
<li><span lang="he">מיטב דרישות השלום.</span></li>
</ol>
                    
                        <h3>verso, right margin</h3>
                    
                        <ol>
<li><span lang="he">כבר חישבתי לך את החשבון של מכר המשי וההוצאות מתחילתו ועד סופו, עם שמות כל אחד ומה שנמכר</span></li>
<li><span lang="he">משלו, על פי ספר החשבונות, ללא הפסד לכם; אלוהים ייתן חליפין בעד הכסף (של המשי) שהוצאנו. מה שהצבעים נשארו חייבים, לא ניקח</span></li>
<li><span lang="he">מהם לעולם. אתה תבדוק את החשבון, כדי שתיווכח אם הוא נכון, ואם יופיע ספק כלשהו, הודע לי ונברר לך, ברצון האל.&nbsp;</span></li>
</ol>
                    
                        <h3>verso, bottom margin</h3>
                    
                        <ol>
<li><span lang="he">לאדוני ורבי ומרי הנכבד, אבו אל פרג', ייתן לו אלוהים אריכות ימים ויתמיד את גדולתו ואת חסדיו לו,&nbsp;</span></li>
<li><span lang="he">יוסף בן יעקוב בן עוכל נ"נ, אלוהים מגינו ושומרו ומושיעו והדואג לו;&nbsp;</span></li>
<li><span lang="he">מאת סמחון בן דאוד בן אלסְקלי; לפסטאט, ברצון האל. </span></li>
</ol>
                    
                </div>
            
        </section>
    </body>
</html>
