recto

מכתבי, אדוני ורבי וראשי היקר לי, ייתן לך אלוהים אריכות ימים ויתמיד את ימי שלומך והגנתו לך (נכתב)
בכ"ג באלול. שלומי טוב ואני בריא, תודה רבה לאל. אני מתגעגע לראות את פניך המכובדים, 
יקרב אלוהים את פגישתי עמך במיטב הנסיבות ובשמחות מושלמות ביותר. הגיעו מכתביך המשמחים וקראתי בהם
על מצבך הטוב, יתמידו אלוהים לך ויוסיף לך מכל טוב וישלים את חסדיו לך. אתה כותב, אדוני ורבי, על קחתי
את עץ האודם ושליחתו לספרד; והרי לא לקחתיו לעצמי, אף לא הרווחתי ממנו, להפך הפסדתי.
עשיתי זאת רק מפני הכבוד שאני רוחש לך והעזרה שיש לי ממך ידי יוקרתך בכל מה ששלחתי אליך לחשבונך הפרטי. הייתי מאמין
שאקבל ממך מכתבים שבהם ההפך ממה שכתבת לי ומה שגרמת לי בו כאב לב, ואינני יודע מה הסיבה לזאת. את סחורתך
שלחתי באייר ואת סחורתי אני שלחתי לך בתחילת אב. האם אפשר שתגיע סחורתך מספרד אחרי שהיתה בדרך חודשיים?
אפילו היה הדבר אפשרי, לא היית צריך לנהוג בי כך. כתבת במכתביך שנשלח אליך את ד' הקנטארים וכ'
רטל משי. בשליש מאלה, הקרן היא של אחי באופן פרטי, חוץ ממה שמגיע לו השליש של הרווח מן שבשותפות עמך.
זאת ועוד, אליבא דכולי עלמא הביקוש למשי גדול בקירואן מאשר בפסטאט. אני קונה בדינר וחצי, במשקל קיוואן.
הלוואי היית מזדרז ושולח את חלקך הפרטי בו, כמו שכתבת לי, כי הלוא על מרביתו נשארו חובות ורשמתי
לחובתי את כל המגיע לאחי וכל המגיע לך. רק ח' ימים לפני מכתבי זה אליך גביתי את תמורת הקנטאר מסלאמה אלמקדוי, 
והחוב של בן אלצבאג נותר עד עכשיו, כי מכרתי אותו בהקפה.
אצל הצבעים הפסדתי ממון רב, אבל לא חייבתי אתכם בכלום מזה, כי אחי ערך אתי את החשבון
לפני נסיעתו ולקח את חשבונו. זה אפוא הגמול שאני מקבל ממך אחרי זאת. לפני כן שלחתי לך
עם השיירה של אנשי סְגִ'למאסה בידי אבו אלסָרוּר בן בַּרהון ¾ 99 דינר עזיזיים ששילמתי 
מכספי אני, אף על פי שלא גביתי אפילו פרוטה מהתמורה בעד המשי; זאת מפני חשיבותך בעיני וכבודך ומעלתך
במעשים טובים וביראת שמים. לא רציתי ממך דבר, אלא שתנהג עמי כפי שנהגתי אני בכספך 
בשולחי אותו אליך ובשולחי את אותן פנינים. והתחלתי להיות נתון לחקירתך; עד מתי? אילו לפחות הייתי נוטל
עד כדי רבע מן הרווח; אבל הלוא נכנס לך על ידי רווח שהוא כמעט דינר כנגד דינר,
אף כי לא היתה לי בכל אלה שום הנאה, ורק מפני שהייתי מעוניין שתנהג עמי (כראוי). ואילו לפחות היית שולח מה שאתה חייב לי;
והלוא כאשר הייתי אני חייב לך אלפיים דיינר האם עיכבתי אותם לך? האם לא הגיעו אליך בדרך הים כאשר רצית?
הלוא יכולתי ליהנות מכספי, כשם שנהנית אתה. והלוא אין ספק, אילו חס ושלום היה כספך זוכה שוב
להיכנס לחשבוני, כיצד הייתי אני נוהג בך. אלוהים, יתברך ויתעלה, יודע את טיבנו והוא גומל לכל אדם על פי טיבו.
אבל הכי הרבה הרגיז אותי סירובך (לשלם) לבן יזדאד ולסלאמה, חתנו של פֶרַיג', מה שביקשתי ממך שתשלם
להם, או שתיתן להם בתמורה אריגים כאשר הוריתי, אלא סירבת לתיתם להם, והלוא זו הלוואה (שקיבלתי מהם).
כספך עודנו בספרד ואילו מהם מגיעים מכתבי תלונה אל כל אחד, וכבודי נעשה הפקר. הלוא אילו (לפחות)
היית מבטיח להם לתיתם להם או היית אומר: אתן הוראות בעניינכם, היו ממתינים והיינו חוסכים את התלונה. נודע לי
מאנשינו המגרבים מה ששמעו מאבו אלכיר בן בַּרהון בשמך, כאילו כתבתי אליך וביקשתי ממך
שאהיה אצלך במקום בן אלמג'אני, והלוא אני אינני רוצה בזאת, ולא אעשה את זה ואיני צריך 
את זה. זקוק אני רק שתנהג (עמי) בכבוד, וכי אם אשלח כסף, ינהגו בי ביחס אליו, כשם שאני עצמי נוהג בו. אלא רק אמרתי
שאם תהיה זקוק לקנות משהו מסור זאת לי, ובתמורה אמסור אני לך מה שאני זקוק לו. חס ושלום, שאני אקבל על עצמי
לטפל בצורכי הקניות של מישהו או שאמסור לו שיהיה הוא אחראי באופן כזה (לצרכי אני) והוא ינהג כך בי ובכבודי, ללא סיבה
ומבלי שעיכבתי משל הזולת אפילו פרוטה; או שיבוא אלי בתביעות כלשהן. הלוא לפני כן באתי לקבל בשביל פרח אלפאסי את שארית
עץ האודם, שאני אקח אותו ואשלחנו לספרד (תמורת) עמלה, ובתנאי שאני מתחייב באחריות 
וכי כל קנטאר (יימכר) בי"ב דינר, (וזאת) בנוכחות קבוצה מאנשינו, כי אני נותן לך עדיפות, וכל זאת בזכותך.
אבל פרח לא הסכים. תודה לאל על שלא יצא הדבר לפועל, (כי) היית נוהג (גם בזאת) כפי שנהגת.
חי אלוהים, אדוני, יכול היה להיות בזה רווח יותר ממה שהיה (במשלוח) הראשון, כי עץ האודם נמכר אצלי השנה
בקכ"ה דינר אחרי שקניתיו בקקס"ה דרחם בקירואן. אלוהים יודע את טיבי ולא נתן לי לעמול קשה
במה שאין לי ממנו הנאה. אתה כותב, אדוני, במכתבך אלי: אם השותפות עמך תמצא חן בעיני, אשלח אליך.
אבל אני אין לי צורך שתשלח לי אתה ולא זולתך כי הלוא אלוהים נתן לי מכל טוב.
ואיך השותפות עמי אתה הלוא יודע. רציתי רק ליהנות מהכבוד שתנהג בי, ואשלח אני אליך (סחורות)
ומצדי אתן לך שירות במה שתשלח אתה, יהיה הרווח אשר יהיה, מבלי שתהיה לי הנאה. 

verso

יתר על כן אדוני, הלוא אין לי ספק שתנהג עם כספי כראוי לאדם כמוך, ואני
סומך על הגינותך ויראת השמים שלך. אילו היה (חלק) מיתרת כספך נמצא אצלי, מחשבונך הפרטי,
הייתי שולח לך את יתרת כספך יחד עם הק' דינרים, לגמר החשבון, כדי שאסלק את חוב המשי
ולא הייתי מעכב אף פרוטת כסף (משלך). אילו, חס ושלום, היתה מתרחשת תאונה לכספך בים או
ביבשה היית מעכב את כספי? האם אדם ירא שמים כמוך היה מרשה לעצמו דבר מעין זה ? אבל אלוהים,
יתברך ויתעלה, עשה בחסדו ועזר (שהכול יגיע) בשלום. אני מקווה, אדוני ורבי, ששילמת לסלאמה
ולבן יזדאד, ייתן להם אלוהים שלום, כפי שהוריתי. כמו כן, אדוני, חשב נא את חשבוני כפי 
שחישבתי אני לך, לשם סילוק וגמר חשבון, בנוכחות קבוצה מאנשינו, ותשלם לסלאמה ולבן 
יזדאד. הלוא אם אשאר חייב משהו, אשלם בשפע סחורות, ואם נותר סכום לזכותי - כיוצא בזה; אף על פי, אדוני, שדבר
זה אינו כראוי, אלא שתשלח אתה (תחילה) את כספי אני, כי הוא קדם לכספך, ותהיה לי הנאה כלשהי ממנו, בייחוד נוכח ההוצאות
שהיו לי ושחרור (הסחורה), ואז אשלח אני לך את כספך אתה, בהתאם לחשבון. כאשר קראתי את מכתבך
בעניין הפנינים, לא הלכתי אל מוסא ולא דיברתי עמו עליהן כלל, כי אינך סובל שארוויח
על ידך עשרה דינרים, כשם שהרווחת אתה על ידינו י' כמותם. כתבת
שנמנעת מלשלוח אלי (סחורה) על חשבונך  הפרטי, כי נהגתי עמך בדרך גרועה. הלוא אני, אדוני, (מסתפק) במה
שהשגתי, איני צריך להשיג את של זולתי, או (אף) לרצות בו. תודה לאל, איש מאתנו אינו מתלונן,
אלא (יש לנו) הרבה רווח והנאה, ואין אנו ממי שנהנים (מכספו) של איש. ובסיכומו של דבר, אין לך בררה,
אלא תשלם לסלאמה ולבן יזדאד את המגיע להם, אפילו אילו היית צריך להלוות זאת לי, על אחת כמה וכמה, כשאתה משלם זאת
מכספי. אני מקווה שכספי בדרך אלי, עם השיירה, עם מכתביך, וכי לא תיתן לי לחכות,
כפי שראוי על פי יראת שמים ודרך ארץ, כפי שגם אני נוהג, על פי כללי השירות והכוונה הטובה.
ישנה אלוהים את הזמנים לטובה. ואינני מעז לומר לך כי כל
צורך שיהיה לך (בקנייה) תשלח ונספק לך אותו, מחשש פן תאמר עלי שביקשתי ממך שאהיה אצלך במקום
בן אלמג'אני, ואני מוותר על זה, קוטננו במערב עבה ממותנכם אתם.
אבל אחרי ככלות הכול, הריני נכון לשרתך במה שתשלח על חשבונך הפרטי, שתרוויח בלי שתהיה לי הנאה,
חי אלוהים, אדוני, אשמח לעשות זאת, אלוהים הוא היודע. כתבת ששילמת ליצחק בן
עלאן דינר, ואילו אני זיכיתי את בן אלוקאף בכל (הסכום); אילו היה כאן, היה כותב לך זאת. אני
שולח לך, אדוני האציל, את מיטב דרישות השלום ולבניך הלל ובנימין, ישמרם אלוהים ויגן עליהם,
מיטב דרישות השלום.

verso, right margin

כבר חישבתי לך את החשבון של מכר המשי וההוצאות מתחילתו ועד סופו, עם שמות כל אחד ומה שנמכר
משלו, על פי ספר החשבונות, ללא הפסד לכם; אלוהים ייתן חליפין בעד הכסף (של המשי) שהוצאנו. מה שהצבעים נשארו חייבים, לא ניקח
מהם לעולם. אתה תבדוק את החשבון, כדי שתיווכח אם הוא נכון, ואם יופיע ספק כלשהו, הודע לי ונברר לך, ברצון האל. 

verso, bottom margin

לאדוני ורבי ומרי הנכבד, אבו אל פרג', ייתן לו אלוהים אריכות ימים ויתמיד את גדולתו ואת חסדיו לו, 
יוסף בן יעקוב בן עוכל נ"נ, אלוהים מגינו ושומרו ומושיעו והדואג לו; 
מאת סמחון בן דאוד בן אלסְקלי; לפסטאט, ברצון האל. 
