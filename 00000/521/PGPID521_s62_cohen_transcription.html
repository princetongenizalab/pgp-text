
<html>
    <head>
        <title>Transcription of Letter: Bodl. MS heb. b 11/9</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. b 11/9</h1>

        <p>Mark Cohen, Unpublished editions‎ (in Judaeo-Arabic).</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/b/canvas/ms-heb-b-11-9/1.json">
                    
                    
                    
                        <ol>
<li>בשמך רחמ</li>
<li>שלום כב קד מר יפת הממחה המעותד למעלות מעולות איש הבין והמזמה מלא מדע</li>
<li>וחכמה זקן השכל והערמה ההוגה בתורה תמימה ונכנס לחדרי תעלומה יגדל עד למאד</li>
<li>ויתרברב ויושמר מחורב ומשרב וישע אל בימיו יקרב בן כב מר יפת זל ושלום כל</li>
<li>הקהל הקדוש הדרים בעיר צהרשת הזקנים והישישים והטף והנשים ההולכים</li>
<li>בתורת ייי שומרי מ[צו]ותיו בכל לב ידרשוהו יועצם עד למאד [אמ]ן סלה</li>
<li>כאן תקדם כתאבי אלי אלגמאעה ברוכים יהיו ואלי //חשובנו ונכבדנו// הזקן המומ[חה מר י]פת בר מר</li>
<li>יפת שצ פי מעני אכת אלשיך אלגליל אבי אלסרור פרח בן הבה אלגהבד אדאם אללה תאיידה</li>
<li>במא טננת אן שכואהא ינקטע ואן חאלהא ינפצל ואנהא לא תחתאג אלי מעאודה כטאב</li>
<li>פלמא כאן אלאן חצר מן נאב ענהא ודכר אן חאלהא לם ינפצל מע כצומהא לא בחכם</li>
<li>ולא בצלח ואנהא מע דלך תסתטאם באלפאט תסמעהא מן כצומהא ותואעד</li>
<li>ותהדיד באכראגהא מן אלדאר וקד כאן תקדם מני פי אלמכאתבה אלאולי שרח אלואגב</li>
<li>פי קצתהא וקד כאן יגב אלא יגפל דלך ולא יהמל בל כאן ינבגי אן יפצל עלי אחד</li>
<li>אלחאלין אמא בצלח אן תמכן מן דלך והו אלאפצל או באסתחלאפהא ותתסלם מא</li>
<li>תחלף עליה ואלמדאפעה ען תנפיד אלאחכ[א]ם ובתרהא מא הו צואב ומא יכפי ען</li>
<li>אדירנו המומחה שצ מא קאלוה רבותינו זל והו חרב בא לעולם על עינוי הדין</li>
<li>ועל עיוות הדין ועל המורים בתורה שלא כהלכה והדא אלפעל מן אלתטויל ואלמדאפעה</li>
<li>הו עינוי הדין ואללה תעאלי יעידנא ויעיד אלגמאעה מן דלך וקד אתר אלשיך אלגליל</li>
<li>אבו אלסרור פרח אדאם אללה תאיידה אן יסתנגז להא אמר עאלי אלי אלקאצי וינקל</li>
<li>חכמהא אליה פסאלתה אן לא יפעל דלך ואן ימהל אלי אן אכאתב נכבדנו המומח/ה/ שצ</li>
<li>ואסתעלם מא ענדה ואחתה אלי אלאגתמאע מע זקני העדה ברוכים יהיו עלי פצל</li>
<li>חאלהא מע כצומהא באי אלוגהין כאן שא צלח או חכם פמא אותר אן תדכל יד אלגוים</li>
<li>פי דלך פפיה מצרה וכלא אן שא אללה ואני למתעגב כיף קעדת אלגמאעה ען שי</li>
<li>יתכלם פיה אלשיך אלגליל אבו אלסרור אדאם אללה תאיידה מע שמול גאהה עליהם</li>
<li>ותעב קלבה ובדל סואלה פי אלסאנח מן מהמאתהם וכון כל מן ילי נאחיתהם</li>
<li>יראעיהם חשמה מנה וכופא מן כלאמה לסימא ומא טלב אמר/א/ פיה שטט בל</li>
<li>אפצאל חכם אלדי יגב מן אלדין פעלה מע כל אחד ואדירנו הזקן המומחה שצ</li>
<li>יקף עלי כתאבי הדא ויוקף עליה אלגמאעה יברכם אל ויגתמעו לחסם הדה אל</li>
<li>קצה פאן אמתנע אלכצום מן אלצלח עדל אלי אלימין בחסב מא שרחתה פי אל</li>
<li>כתאב אלמתקדם ואלצלח ללפריקין אפצל ואכלץ ואן אמתנע אחד מן קבול אל</li>
<li>חכם שרח לי צורה אלחאל פי מעשה מתבותא פיה כט נכבדנו המומחה שצ</li>
<li>וכט מן יחצר מן אלגמאעה ברוכים יהיו לאקאבל אלממתנע במא יסתחק</li>
<li>וכלא אן אחתאג אלי דלך בתפצל אללה תעאלי ובתסדד אלשיוך חרסהם אללה</li>
<li>וצור ברחמיו יצילנו ויצילכם מעונש הדין ויגן עלינו ועליכם ויסוכככם בצל</li>
<li>אברתו אמן סלה |p2</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/b/canvas/ms-heb-b-11-9/2.json">
                    
                    
                    
                        <h3>verso</h3>
                    
                        <p>לנכבדנו וחשובנו מר רב יפת המומחה בר עלי מן יהודה ביר סעדיה הרופא זל</p>
<p>נע</p>
<p>יברכהו אלהינו וישמרהו ויעודדהו ואל יעידהו</p>
                    
                </div>
            
        </section>
    </body>
</html>
