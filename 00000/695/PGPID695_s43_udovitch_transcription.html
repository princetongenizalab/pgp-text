
<html>
    <head>
        <title>Transcription of Letter: ENA 2805.14</title>
    </head>
    <body style="max-width: 860px; margin: auto">
        <h1>Transcription of Letter: ENA 2805.14</h1>

        <p>A. L. Udovitch, unpublished editions.</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/8be7d5cf-f126-4e4c-8071-69901575889b/manifest/canvas/263fabbe-41dd-44bd-a0e0-daea0fab3702">
                    
                    
                    
                        <h3>ENA 2805, f. 14a, ed. A.L. Udovitch Letter from Nahray b. Nissim in Alexandria to his uncle Abu'l-Khayr Musa b. Barhun Taherti in Fustat, probably written on the 11th or 12th of April 1051. Z.F.3-6-90 (p)</h3>
                    
                        <ol>
<li>כתאבי אטאל אללה בקא מולאי אלשיך אלפאצל ואדאם עזה ותאיידה וכבת</li>
<li>חסדתה ועדוה מן אלאסכנדריה יום אלגמעה לד' בקיין מן ניסן כתמה אללה</li>
<li>עליה ועלינא באחסן כאתמה ואלחאל סלאמה ונעמאה למוליהמא [אלחמד עלי]</li>
<li>מנה וען שוק כתיר לחצרתה צאנהא אללה תקדמת כתבי אליה [אדאם אללה] עזה</li>
<li>מן אלטריק ארגו וצולהא אליה וקד וצלת אליום אלי ההנא סאלמא בחמד אללה</li>
<li>ופצלה ווגדת אלנאס גוזו אכתר עדל מן מצר ולם יבקי [הנאך אלא] אליסיר</li>
<li>ולם יכרג מן אלמדינה עדל ואחד ינתצרו אלעאמל יצל בעדה ליומין ולם</li>
<li>יוסק אחד שי אשגלהם אלאסטול ירמוה ללבחר ואלמראכב כתירה</li>
<li>ואלוסק אקל ואצחאב אלמראכב יאכדו מן אלתגאר אלסנאבל ויגוזו</li>
<li>הם לאנפסהם ואלכב' עדל אלאולא אמס וצלת מן רשיד ואפרקהא אבן</li>
<li>אלאסכנדראני עלי אצחאב אלמראכב וכתבו עליהא אסמהם והם גרא</li>
<li>יגוזהא ואלי אלאן מא וצל מן אעדאלנא שי אללה יאתי בהא סאלמא אמין</li>
<li>ואלנאס מא ענדהם חרכה ספר אלא אלמראכב פי אלבחר ואלעמל פי</li>
<li>אלאסטול אסל אללה יחסן אלעאקבה וסאלתה פי כתבי פי באב אלבראה</li>
<li>אלגזיה ען סנה תמא סאלתה טלבהא פי בריטה כתאן פי גמלה חואיגי אלדי פי</li>
<li>כזאנתה ואנפאדהא עלי יד סידי אבי זכריא אלחנן ואן כאן קד וצל</li>
<li>אליה אלכתב הו חרסה אללה לא שך אנפדהא ואן כאן לם תצל אליה כתבי פאסלה</li>
<li>אדאם אללה עזה אהתמאמה בהא אלי אן תצל אלי סריע אן שא אללה וכדלך</li>
<li>אסלה אדאם אללה עזה יתפצל אן כאן יכתב למולאי אבי אסחק ברהון בן</li>
<li>אסחק כתאב פישרח לה פיה צורה חאלי ויעלמה באהתמאמי וחרצי</li>
<li>פי קצא חאגה תכצה אכתר ממא יתעלק באלכלטה ויסלה בלטף פי</li>
<li>אגראי עלי עאדתה פי מא אחמלה ופי אן יקל פי אלעתב קליל פמא יגלב אל</li>
<li>עתב שי פיה כיר ואן כאן ליס יכתב אליה ולא ימכנה מכאתבתה</li>
<li>בסבבי ענאיה פיכתב פי כתאב מולאי אבי סעיד במא יבלגה לה</li>
<li>אן יכתב רקעה בכלאמה וינפדהא למולאי אבי אסחק ולדה חרסה</li>
<li>אללה ויסלה פי אן יכתב לה כתאב ויסנד ענך מא פי אלרקעה אלתי</li>
<li>ינפדהא הו חרסה אללה ואנא אריד אן אכתב לה פי תכריק אלכתאב</li>
<li>אלשטר ואלשותף אלדי כאן מכתוב אולא וארדת אן אשאורה פי הדא</li>
<li>פישרח לי מא ענדה פי דלך פאני וחק אבי לאחסב כל כלמה מנה</li>
<li>פי חטי לא עדמתה ולא כלות מן תפצלה</li>
</ol>
                    
                        <h3>on the margin</h3>
                    
                        <ol>
<li>קראת עלי / חצרתה אלגלילה / אתם אלסלם ואבי / יעקוב יוסף וואלדתה /</li>
<li>אתם אלסלם / ומולאי אבי זכרי / אלטביב וסידי אכיה / אתם אלסלם אן גאו /</li>
<li>אלי חצרתה אי / וקת וכדלך / מולאי אבי אל / כיר אלצירפי / ופתאה אתם</li>
<li>אלסלם / וסידי אבי זכרי / בן עמאר בן מדיני / יכץ חצרתה / אתם אלסלם /</li>
<li>/ ואסלה אלא / יכליני מן אל / דעא פי כל / וקת כמא / לם יזל</li>
</ol>
                    
                        <h3>at the head of the page</h3>
                    
                        <ol>
<li>מתפצלא / וקד וצל ברהון / בן אסמעיל מן / רשיד ותרך / אבו אברהים /</li>
<li>עיאש ומוסי / ברשיד / ינתצרו אלאעדאל / תצל ויח / /</li>
</ol>
                    
                        <h3>inscription</h3>
                    
                        <ol>
<li>מולאי אבו אלכיר משה שאכרה נהראי בן נסים נע</li>
<li>בן ברהון תאהרתי</li>
<li>בקאה מצר אן שא אללה</li>
<li>פי אל</li>
<li>יתפצל הדא אלכתאב ענד אלפיג ויוצלה לצאחבה מנעמא</li>
</ol>
                    
                </div>
            
        </section>
    </body>
</html>
