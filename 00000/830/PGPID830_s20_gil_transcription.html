
<html>
    <head>
        <title>Transcription of Letter: ENA NS 29.21</title>
    </head>
    <body style="max-width: 860px; margin: auto">
        <h1>Transcription of Letter: ENA NS 29.21</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Universiṭat Tel Aviv, Miśrad ha-biṭaḥon, ha-Hotsaʼah le-or, 1997), vol. 4.</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/f85305ba-9ae8-4f3f-bcb6-3133569d6b19/manifest/canvas/854f7262-c592-4d48-8add-40542c398dd3">
                    
                    
                    
                        <h3>ENA NS 29. f. 21 ed. A.L. Udovitch Letter from ........b. Aaron Ha-Kohen to Nahray b. Nissim Z.F. 11-20-90 (p)</h3>
                    
                        <ol>
<li>
<p>בסם אללה אלעטים</p>
</li>
<li>
<p>כתאבי יאסירי ומולאי אטאל אללה בקאך ואראם עזך ותאיידך [ ] ונעמאך מן אלאסכנדריה לה</p>
</li>
<li>
<p>בקין מן אדר ראשון ואלחאל סלאמה ונעמה בבקאך [ ] ווצל כתאבך ווקפת מנה</p>
</li>
<li>
<p>עלי מצמון סלאמתך אדאמהא אללה לך ושכרת אללה עלי דלך [ ]א אלי אבוציר ומן בקי</p>
</li>
<li>
<p>ואנא א .... אן תדפע אלדננ אלדי לי לסידי אבו עלי חסון בן אסחק אידה אללה וקד תקדמת כתבי</p>
</li>
<li>
<p>לך סאלתך תדפעהא לסידי אבו עלי חסון בן אסחק ואלפאצל לך הו אלואצל אלי וארגו וצול</p>
</li>
<li>
<p>כתאבי קבל טלועה ואכד אלדננ מעה אן שא אללה ואן כאן לם ילחקה כתאבי ובקית אלדננ פאלאמר</p>
</li>
<li>
<p>פיהא לסידי אבו יעקוב בן אלשאמה יעמל פיהא מא יכתאר אמא ינפדהא אלי בוציר או ישתרי</p>
</li>
<li>
<p>בהא מן מצר או ירדהא מעה אלי אסכנדריה אדא אנטבקת אלדניה ולם יגד מא ישתרי [</p>
</li>
<li>
<p>אגתמעת מע סידי אבו יוסף יעקוב פי [ ]מר אלדינ ורבע אלדי כנת אנפדת מע סידי אבי נצר</p>
</li>
<li>
<p>רחמה אללה ורצי ענה ואנה אועד אן ענד וצולה ל[ ] יסלמה אלי ואנה יאכי רגול מסתור</p>
</li>
<li>
<p>אחיב אציפה אלי אלכסייר אלדי לי במצר ישתרא לי בה שי צאר יועדני אן ידפעה לי ענד</p>
</li>
<li>
<p>וצולי אלי אסכנדריא ואסעה אחיב ידפעה לסידי אבי יעקוב ואלא יוכרה ענה דכר מן חדית</p>
</li>
<li>
<p>חיים בן זכאי חיים קאל אשתרית כל חאגתה והי ענדי אלי וצולה יתסלמהא ואדא גא פי האדי אללילה</p>
</li>
<li>
<p>טלבוה ירדהא אליה כמא יקול ואעטם חאגתי דפע אלדינ ורבע לאבי יעקוב וסרתני בסלאמה</p>
</li>
<li>
<p>מוסי בן אבו אלחיי אללה תעאלי יגעלה פי חיז אלסלאמה וקד וצלו יהוד ברקיין וסאלתהם ען סידי</p>
</li>
<li>
<p>אבו אסחק ברהון וקאלו אנה פי ברקה פי כל עאפיה וקד אקנית מן אבו אלסרור בחצרה אברהים</p>
</li>
<li>
<p>בן אלאסכנדראני אן אטלק ידך פי תוגיה אלסרה פאדא [ ]ל[ ] אלכהן תגעל יכתב לי כתאב</p>
</li>
<li>
<p>ומרואן אלכהן גאיב אדא וצל דפעת לה כתאב סידי אבו יעקוב אסחק בן אלמגאני וקד וצלו</p>
</li>
<li>
<p>לך מן סידי אבו אסחק ברהון והו עטף כתאבי האדי קראת עליך אלסלם ומימון יכצך באלסלם</p>
</li>
<li>
<p>יסידי אבו זכרי יהודה יכצך באתם סלם וכאלתה וכאלתך אלסלם וסידי אבו אלסרור יכצך באתם אלסלם</p>
</li>
<li>
<p>ואליהודי אלברקי בן אלכאמגי אלדי יצל מעה אלכתאב יכצך באתם אלסלם ואנא אברהים בן פראח</p>
</li>
<li>
<p>אכצך באתם סלם ואן כתבת למולאי אלשיך אבי אסחק תכצה עני באתם סלם וסידי אבו עלי חסין</p>
</li>
<li>
<p>אלסלם וענד כרוג אלאעדאל אכרגת אלאעדאל אלדי לה אן שא אללה אחבת תגעל מולאי</p>
</li>
<li>
<p>אלשיך אבו אסחק יעלמה דלך פי כתאבה וחסבי אללה וחדה</p>
</li>
<li>
<p>וסידי אבו אלפצל אדאם אללה עזה אתם סלם וגמיע אצחאבנא כל ואחד באסמה אלסלם</p>
</li>
</ol>
                    
                </div>
            
                <div data-canvas="https://figgy.princeton.edu/concern/scanned_resources/f85305ba-9ae8-4f3f-bcb6-3133569d6b19/manifest/canvas/a618a7c7-b2be-414a-8a1d-2473ddb1bca4">
                    
                    
                    
                        <h3>verso</h3>
                    
                        <ol>
<li>
<p>לסידי ומולאי אבו יחיי נ[הראי בן נסים נע אטאל] אללה בקאה מן אכלאבו כהן בן אהרון ננ כץ</p>
</li>
<li>
<p>ואדאם עזה ותאיידה וסעאדתה ונעמאה</p>
</li>
</ol>
                    
                </div>
            
        </section>
    </body>
</html>
