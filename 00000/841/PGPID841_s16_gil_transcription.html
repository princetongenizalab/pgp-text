
<html>
    <head>
        <title>Transcription of Letter: F 1908.44AA</title>
    </head>
    <body style="max-width: 860px; margin: auto">
        <h1>Transcription of Letter: F 1908.44AA</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/841/iiif/canvas/1/">
                    
                    
                    
                        <ol>
<li>וצל כתאב מולאי אלשיך אטאל אללה בקאה ואדאם סלאמתה וסעאדתה אמס</li>
<li>יומי הדא ]ו[הו ו איאם בקין מן אלול אעאד אללה עליה הדה אלמועדים אלמקבלה</li>
<li>סנין טאילה וגעלהא עליה מימונה מבארכה בקבול אלתובה ואלמתובה ואשהדנא</li>
<li>לה בנים זכרים לחיים וכאן וצולה בעד אשתיאק עטים ווקפת מנה עלי מא אמרצני</li>
<li>ואקלקני ואפגעני מן אלגזירה אלכבירה ואלפגעה אלעטימה אלתי הדת קואנא מן</li>
<li>ופאה אלסייד אלפאצל עטרת ראשינו ברוך דיין האמת שופט בצדק ואמת וכאן</li>
<li>הדא אלסבת ענדי וענד אהלי מתל סבת תשעה באב ומא וגדנא עזא לקלובנא</li>
<li>גיר אנה אלויל לנא נחן אלדי עשנא להדה אלמצאיב ונשרבו הדה אלאכואס</li>
<li>אלמרה וקד עמית אבצארנא ואקטעת קואנא ונחן באכיין עליה טול חיאתנא</li>
<li>ולא עזא בעדה ווחק הדא אלקדס לקד מראר כתירה נתמנא אלמות ונשתהיה וצרת</li>
<li>ממן קיל פיה המחכים למות ואינינו ויחפרוהו ממטמונים ממא אקאסיה מן המום</li>
<li>הדה אלדניא וכתרה פגעאתהא ועטים מצאיבהא ומקאסאת אהלהא אלדי אנקטעת</li>
<li>מנהם אלאמאנה ותבת פיהם אבדה האמונה ונכרתה מפיהם ומא בקי אלא מן יאכד</li>
<li>מאלך באליד ואנת תנטר מנה ואעגב כל עגיב אן אסחק חפטה אללה בעד צברנא</li>
<li>עליה אליום י שהור מצא לקברי אבות ואשתרא קמח בשקאק כאנת מעה ועניות</li>
<li>וולף קמח יצלח למתלה יסוי דינר ותלת אלקפיז וקלת אנא נאכדה מנך בדינר וי</li>
<li>וקאל מא אביע ואדכל אלקמח לדארה ונחן וקוף הדא כאן אכר אלצבר ומא יערף</li>
<li>לי מעה גיר הדא כל דרהם יוחל לי ענדה מא אאכדה אלא עלי אלשרור משלמי</li>
<li>רעה תחת טובה אללה תעאלי יכאפי כל ואחד בניתה וסאעת כתאבי הדא ופק</li>
<li>אללה קפיזין קמח מתל קרץ אלדנניר בג דנניר ורבע ואנא אבצר איצא שי אכר</li>
<li>פלא ישגל מולאי קלבה וקד חצלת להם אלחטב ואלזית וגמיע מא יחתאגו אליה</li>
<li>מתל בצל ומלח וגיר דלך ואנא פארח בכל חאגה תערץ להם וקבצו מני גיר דלך</li>
<li>ג דנניר עיון למהמאתהם ומא יעוזהם מעי חאגה ופי אכתר אלאוקאת אמצי אלי אל</li>
<li>דאר ואסאלהם לעל חאגה וקד כאנו אקאמו פי אלדאר אלתי נזלו פיהא אול וצולהם</li>
<li>שהר כאמל מע אם אבו יוסף ומע אלשיך אלשראבי אלתי תזוג אבנה בנת אלבלוטי</li>
<li>וכאנו עלי אנהם יכתרון דאר בגואר אלכניסיה לאנסאן מסלם בה דנניר סנה כאמלה</li>
<li>ויקבצהא קבול אלדכול פלמא /א/חצרנא אלה דנניר קאל סתה דנניר מא נחט שי צעב</li>
<li>עלי אלאמר פלמא אגבנא אלי אלסתה טלב יגיב עלילות מן וגוה אכר תרכנאהא</li>
<li>ואכתרינא חגירה לאמראה יהודיה בדינרין אלי אלמחרם ה שהור והי חגרה בגואר</li>
<li>אצחאבנא פיהא גמיע חואיגהא ואלחמאם בגוארהא פי חארה אליהוד קריבה מן אל</li>
<li>כניסיה ואלרבאעייה מא אקוא אצף מא עמלתה פי אמרהא ולם אתרך תאגר ולא</li>
<li>צואף ולא בזאז עלי מן אערצהא ואנבאע מנהא לט רבעי אלוזן ח דנניר ותמן</li>
<li>סער כ דרהם כל דינר מן צרף לו דרה ונצ מנהם קום דפעו לי רהן ומנהם קום</li>
<li>דפעו אלבעץ ובקי ענדהם אלבעץ וקד לחקהא כצרה מן אלתחמיר אלתי חמרת פי</li>
<li>מצר ווזנת עלי הדה אלבקייה אלתי אכדת דרהם ונצף למן עאודהא באלתחמיר והי</li>
<li>באקיה ואנא אגתהד פי אמרהא פסבחאן מן אסקט נגמהא ואמא אלצרה אלתי כאנת</li>
<li>ענדי קד טרח אללה פיהא אלמארה ומא גמע אללה מנהא דינר עאמלת מנהא באלבעץ</li>
<li>פי סבסתאן וצמג לוז וגאסול וקללות מא לא ימכנני ולא יתסע צדרי לדכרה וכל מא</li>
<li>אכתב הדא אלכתאב אתנהד פלעל אלמות אקרב וקד סרני מא דכרה מן וצול אלמראכב</li>
<li>סאלמה לצקליה ותופיקהא פי אלבצאיע ואנא ארגב ]]למן[[ למולאי יערפני אסמא אלקון</li>
<li>אלואצלין פי מרכב אלאנדלס וכדלך כל מרכב יגי יערפני בגמיע אלאכבאר</li>
</ol>
                    
                        <h3>{
{ right margin }
}</h3>
                    
                        <ol>
<li>כאנני משאהד להא</li>
<li>ולעל יגיני כתאב מן צקליה או מן אי</li>
<li>מוצע כאן ואלי אלאן מא וצל נגא אלגלאם</li>
<li>אללה יכתב עליה אלסלאמה וכאן וצל אליי כתאב מולאי אל</li>
<li>שיך מנד מדה ידכר אנה קבץ אלכראריס אלתי כאנת לי ענד ר</li>
<li>ישועה חרסה אללה ווצל מנהא לר ישראל אלכראסתין</li>
<li>אלתי פיהא אצול אלדקדוק לינסכהא למולאי פלמא כתבת</li>
<li>לה חרסה אללה נאכד עליה פי תוגיההא וצל אליי</li>
<li>כתאבה יקול ערפני מא הי חתי אכתב פי אמרהא</li>
<li>ללאסכנדריה פמא אערף איש הדא וכתאבה</li>
<li>ענדי אנהא כלהא וצלת אליה ועלי אנה יוגההא</li>
<li>אליי מע מן כרג וקד עייאת מא אכתב פי</li>
<li>אמרהא והי ח כרראריס )!( פיהא מסאיל</li>
<li>בכט ידי לרבינו שמואל פי אשת בעלת אב )?(</li>
<li>ואלאתון ואל]נח[ש ומסאיל כתירה</li>
<li>וכראסה פיהא כס]...[יכה וכראסה</li>
<li>פיהא קצה אלמש] [אט] [</li>
<li>אלא אלכ] [יא אכר גיר</li>
<li>ואלכר]אסה</li>
<li>ואל]</li>
</ol>
                    
                        <h3>{
top margin
}</h3>
                    
                        <ol>
<li>לר ישראל</li>
<li>ינסכהא פבחק אלאהבה</li>
<li>אלא //מא// פרג עני מולאי אלשיך הדא אל</li>
<li>הם וקד סררנא בופא אלמא</li>
<li>אללה יבלג בה אלמנאפע</li>
<li>ויהדינא וכל ישראל ואמא</li>
<li>נחן פי הדא אלבלד מא נראו</li>
<li>פרג אלקמוח עטימה</li>
<li>וקד תטאעמו פיהא אלגלא</li>
<li>אללה יחסן אלעאקבה</li>
<li>ולא מעאש</li>
</ol>
                    
                </div>
            
                <div data-canvas="https://geniza.princeton.edu/documents/841/iiif/canvas/2/">
                    
                    
                    
                        <h3>{
verso
}</h3>
                    
                        <ol>
<li>ואלי אלאן מא וצל ר נתן מן דמשק לאנה מצא מע ר יצחק קאל לה תמצי מעי</li>
<li>ואעטיך אלתלת פי מא יחצל לי ואמא מא דכרה חרסה אללה אן אכתב עלי זוגתה</li>
<li>נסכתין וג אנא אנתטר וצול ר נתן ואפעל פי דלך פוק אלשהוה ואמא ר יצחק נט רח</li>
<li>הו פי עאפיה ומא ישך אחד פי מא דכרה חרסה אללה מן שגל באלה בוגעה ללה</li>
</ol>
<p>אלחמד</p>
<ol>
<li>אלדי אשפאה ולעל יצל מן ענד /ר/ מימון לי פרג פיערפני וכדלך //סידי// אבו אלפצל בן כלף נע</li>
<li>לי ענדה חסאב ואעטם סרור ידכל עלי קלבי מא יתצל בי מן סלאמה גסמה ואכבאר</li>
<li>יערפני בהא מן אלגרב לאני הונא משתאק לסמאע כבר לאני טול נהארי מחצור פי אל</li>
<li>דאר אקרא אלי וקת עצר אכרג סאעה אתפרג וארגע אלי צלאה מנחה ועמך אבן</li>
<li>סהלאן הו ענדנא פי אל]]קא[[קדס וגע אללה תעאלי ישפיה וידכר אנה תעוזה נפקה</li>
<li>ומא יגד אחד ידכל אליה ולא יכלמה באלעזיז עליי ואלנאס מעדורין יטלב ואחדה</li>
<li>יעמל גמיל רבמא יחצל פי אשיא לא ירומהא ורבמא יכרג עלי וגהה בעץ אלאק/א/ר]בה[</li>
<li>ישתרי לה חאגה והו יסכן פי דור אלמסלמין ולא דאכל ולא כארג עליה ואן סמע לר</li>
<li>יצחק אלאנדלסי חרסה אללה כבר בוצולה יכתב אליי בפצלה פאני מעלק אלקלב אליה אללה</li>
<li>יסמעני ענה כיר ויערפני בפצלה אן כאן וצל רבינו יחי לעד למצר אללה תעאלי יגעלה פי</li>
<li>חיז אלסלאמה קראת עלי מולאי אלשיך אגל אלסלם ומולאי אבו אלחסן ומולאי אבו עלי</li>
<li>אצהארה חרסהמא אללה אפצל אלסלם וקד וצלת כתב אבו אלפרג חאטה אללה מן צור</li>
<li>1 והו פי כל עאפיה ואלצבי אשד סלמה אללה מעה אעלמתה דלך ושלום לו</li>
</ol>
                    
                        <h3>{
right margin
}</h3>
                    
                        <ol>
<li>וקד תופי אלרגל אלדי כאן יטאלבני פי דאר אלשיך אבו אלאעלא</li>
<li>וגרת לי מעה תלך אלקצץ וקד לקי פעלה פעויל לנא פמא</li>
<li>אגפלנא ען חאל אנפסנא אללה י]כתב[ פי אגל מולאי ויטול</li>
<li>עמרה</li>
</ol>
                    
                        <h3>{
upside down
}</h3>
                    
                        <ol>
<li>ךמסלת الشيخ ابو يحيي نهراي ابن نسيم من ابون ابن صدقة المغربي شاكر٥</li>
<li>اطال الله بقا٥ وادام سﻻمته وسعادته الفسطاط ان شاء الله عز وجل</li>
<li>عامر بن الحسن [وولد[٥ ابراهيم بن نجا عمر بن يوسف وولد٥</li>
</ol>
                    
                </div>
            
        </section>
    </body>
</html>
