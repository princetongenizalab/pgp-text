
<html>
    <head>
        <title>Transcription of Letter: Bodl. MS heb. a 3/24</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. a 3/24</h1>

        <p>S. D. Goitein, "Glimpses from the Cairo Geniza on Naval Warfare in the Mediterranean and on the Mongol Invasion," in <em>Studi Orientalistici in onore di Giorgio Levi Della Vida</em> (Roma: Istituto per l'Oriente, 1956), vol. 1.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/a/canvas/ms-heb-a-3-24/1.json">
                    
                    
                    
                        <h3>Recto:</h3>
                    
                        <ol>
<li>בשמך רחמנא</li>
<li>לא יסאל אלמולי אלסיד אלאגל אלפאצל אלמנעם</li>
<li>סיד אלטאיפה אלדאוודיה ושיריף אלמלה אליהודיה</li>
<li>הנשיא הגדול המעוז המגדול נשיא גליות</li>
<li>ישראל כבוד גד קר מר ור שלמה יר אל כס</li>
<li>נשיאותו וימציאהו חפצו ותאותו נצח</li>
<li>מא תם עלי כאדמה מן ....חין וצל</li>
<li>אלי אלבלאד בעד מכאבדת אכטאר אלטטר</li>
<li>ג דפוע ואכרהא אנהם גאונא צבאח יום אלגמעה</li>
<li>ונחן פי אלעמראניה ובקיו חוץ לעיר יקתלו כל</li>
<li>מן כרג ודכל ונחן פי אלכניסה ננתטר מא יכון</li>
<li>ללאעדא סאעה פסאעה ורחם אללה ומצו ענא</li>
<li>פטלבנא פי תמאם אלליל אלגבל טאויין פלם</li>
<li>נהתדי עלי אלטריק פבתנא פי סיאג בסתאן</li>
<li>אלי אלצבאה ואכדנא טאלבין אלגבל וקד אחאלו</li>
<li>ביננא ובינה עדנא נריד אלציעה ראינא פי</li>
<li>אלטריק נ פארס טלבנא טריק אכר ראינא פיה</li>
<li>נחו ק קרינא אנא ומן מעי אלודוי ואיקנא</li>
<li>באלקתל פאלהמני אללה אני גזת אלי סיאג</li>
<li>עליק תכין אכמנת פיה אנא ואלגלאם ואדא</li>
<li>באלטטר עאברין פי גנב אלסיאג כה</li>
<li>פארס לו מד אחדהם מקרעה וצלת</li>
<li>אלינא ובקינא אלי נצף אלנהאר פרחלו ען</li>
<li>תלך אלארץ צעדנא אלי אלגבל בקינא ח</li>
<li>איאם נאכל ורק בלוט וכבז נכאלה ובעד</li>
<li>דלך נזלנא ואלארץ מלווהא קתלא וצלנא</li>
<li>ואלכבר קד וצל פי תלך אללילה אנא קתלנא</li>
<li>ואללה עאן ורחם וכלץ וכאן ענדי כוני</li>
<li>לם אחטא ברויתה קריב מן דלך וכוני</li>
<li>וצלת ולם אגדה פאללה יגמע כמא פרק</li>
<li>פצל אערף כרים מגלסה וסאמי</li>
<li>חצרתה אני חין חצרת דמשק כתב אלי</li>
<li>אלסיד אלאגל נשיאנו יושיהו יר הו עדה (כתב)</li>
<li>פי מעני חצתה ואנא אמתנע והו ילז</li>
<li>חתי אנה צאר מלאסנה לא מכאתבה טננת</li>
<li>אני אשתריה ללפכר ולא יביעה לגירה</li>
<li>פשרית פחין אגתמעת באלסיד אלפכר</li>
<li>וסידנא אלנשיא קאלו מא ירידוה וכאן</li>
<li>קד וצל כבר מן אלמוצל אן אלמגלס ואלדה (קיצור דהליז)</li>
<li>דהליז וקעו ורושן אלדאר פקלת להם</li>
<li>תחבו אן תכ'רבו אלבאקי כמא אכ'רבתם</li>
<li>באלתואני הדא אפעלו וגרי פי דלך כטוב</li>
<li>וסוף דבר אנפצל אלחאל אנהמא ארהנא</li>
<li>חצתיהמא ענד אלכוידם עלי יו דינארא משכנתא</li>
<li>ואן אתם עליהא ען מא יכצני ثمن دنانير וען מא</li>
<li>יכץ אלמולא ثمن دنانير יציר אלגמלה اثنين وثلثين دينارا נעמרהא</li>
<li>בהא ונכריהא או תסכן לאחד ויוכד אלקדר מנה</li>
<li>פאן כאן כיר אלמולא סעה אן יסיר לכוידמה</li>
<li>הדא אלמקדאר לנעמרהא מוטב ואן רסם אן</li>
<li>יפעל מתלהם יכתב שטר בثمن دنانير משכנתא</li>
<li>פי אלסנה בستة(؟) عشر(؟) دينارا וישהד פיה ויתבתה במצר</li>
</ol>
                    
                        <h3>Recto, margin:</h3>
                    
                        <ol>
<li>ויסירה אלינא אלי חלב ליכון</li>
<li>בידי חגה למן נסתנדבה</li>
<li>אן ידי מאל ויסכן ואכתב</li>
<li>לה ותיקה ושטר עליי</li>
<li>ולא יכרב אלבאקי ואן</li>
<li>תעדר אביע שי ואעמרהא</li>
<li>פאלראי אליך ואן ראי</li>
<li>אלמולי דלך ראי יעגל</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/a/canvas/ms-heb-a-3-24/2.json">
                    
                    
                    
                        <h3>Verso:</h3>
                    
                        <ol>
<li>באלגואב אלי כאדמה אלי חלב או אלי אל</li>
<li>סדיד אכור יהודה דיאן אלקאהרה שצ</li>
<li>והו יסירה אלינא ויגעל אלמולי תנפידה</li>
<li>ביד אלסיד אלאגל פנחס הזמן הכהן</li>
<li>הנאמן עמרם נפיס אלדולה נאיב אלקאצי</li>
<li>אלפאצל יסירה אלי אלעפיף והו יסירה</li>
<li>אלינא ואן כאן אלמולי מא ירי שיא מן דלך</li>
<li>הם יסיר יערפני וראי אלמולי אעלא</li>
<li>ושלום הדרתו המעולה יגדל לעד נצח</li>
<li>פצל</li>
<li>תעלם אלחצרה אלסאמיה אן סידנא אלנשיא</li>
<li>דכר לכוידמה אן אן כאן אלמולי מא ידי נציבה</li>
<li>לא נכרג עליה שיא פקבלת עלי נפסי</li>
<li>אני אן סיר אלמולי שיא ואלא אסתאדן</li>
<li>חצרתה ואדי ענה עלי מא ירי ונעמר</li>
<li>פכראבהא מא הו צואב ולא חלאל וקד</li>
<li>כשפת ללמולי אלקציה פיפעל ב(ר)איה ושלום</li>
<li>פצל</li>
<li>סאעה כתבה הדא אלכתאב (ב) כאן אלגלאל יר הו</li>
<li>חאצר והו יכדם סידנא וידעו לחצרתה אל</li>
<li>מולי והם אגמעין מעתרפין בתפצל מולאנא</li>
<li>עליהם חאצר או גאיב ודכר אנה סיר</li>
<li>אלי מולאנא עדה כתב ולם יצלה גואב</li>
<li>ואשתהי מן סידנא יסיר ללכוידם טרחה</li>
<li>ביצא מדהבה ותמנהא אן רסם נוצלה</li>
<li>אלי בעץ אלגהאת פיוצלה אלכאדם אלי מן</li>
<li>רסם או יבקא מעד אלי חית אללקא ושלום</li>
<li>בדמשק טבת אתקמח</li>
</ol>
                    
                </div>
            
        </section>
    </body>
</html>
