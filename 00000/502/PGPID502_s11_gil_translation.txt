recto

בשמך רחמנא. 
אל תשאל אדוני הנכבד, הנעלה, המיטיב,
אדוני החבורה של בני דויד ונגיד הדת היהודית,
הנשיא, וכו' … 
 
 
מה שעבר על משרתך מאז הגיע
אל הארץ הזאת, אחרי שהחזקתי מעמד מול הסכנות מצד הטטרים,
ג' פעמים; בפעם זו האחרונה באו אלינו בבוקר יום כיפור,
כאשר היינו אנחנו באלעמראניה, ושהו חוץ לעיר, והיו הורגים כל
יוצא ובא. והיינו בבית הכנסת, מצפים למה שיהיה
לאויבים, שעה אחר שעה. אבל ריחם אלוהים וסרו מעלינו.
אז פנינו באישון לילה אל ההר, רעבים, אבל לא
מצאנו את הדרך, ועברנו את הלילה בתוך משוכה של מטע,
עד הבוקר, ויצאנו אז לדרך אל ההר, אבל הם כבר הפרידו
בינינו ובין ההר; חזרנו בכיוון הכפר, אבל ראינו
בדרך נ' פרשים; חיפשנו דרכים אחרות, אבל בהן ראינו
ק' בקירוב, וקראנו אני ומי שעמי את הווידוי, ולא היה לנו ספק
שיהרגונו; אז נתן אלוהים דעה בלבי, והלכתי אל המשוכה
של טלוק תכין והסתתרנו שם, אני והנער. והנה
הטטרים עוברים בעדי הגדר, כ"ה
פרשים; אילו הושיט אחד מהם שוט, היה מגיע
אלינו. נשארנו אפוא עד חצי היום, ואז הסתלקו
מאותו אזור, ועלינו אל ההר ונשארנו ח'
ימים, אוכלים עלי ערמונים ולחם תמרים. אחר
כך ירדנו, והנה הארץ מלאה הרוגים. באנו
אחרי שכבר פשטה שמועה באותו לילה שנהרגנו.
ועזר אלוהים וריחם והושיע. שיערתי
שלא אזכה לראותך בזמן קרוב, וכי
בבואי לא אמצא אותך. אלוהים יקבצנו, כפי שהפרידנו.
אחרת: הריני מודיע למושב הגדול שלך 
ולהדרתך המפוארת, כי בבואי לדמשק כתב לי
האדון הנכבד, נשיאנו יושיהו יר' הו', כמה פעמים
בעניין חלקו. אני התנגדתי, אבל הוא לוחץ;
אחר כך עברה שנה ללא התכתבות. חשבתי
לקנות אותו בשביל אלפכר, כי לא תמכור אותו למישהו אחר.
קניתיו אפוא; אבל כאשר נפגשתי עם האדון אלפכר
ואדוננו הנשיא, אמרו שאינם רוצים אותו; ובינתיים
הגיעה ידיעה ממוצל כי האולם
והפרוזדור התמוטטו, וגם החלון של הבית, אז אמרתי להם:
אם אתם רוצים להחריב מה שנשאר, כפי שהחרבתם
את זה על ידי רשלנותכם, בבקשה. והיו על זאת דין ודברים
וסוף דבר הגענו למסקנה שהם שניהם ימשכנו
את שני חלקיהם אצלי, משרתך הקטן, תמורת י"ו דינר משכנתא,
ושאוסיף עליהם את חלקי אני
ואת חלקך אדוני, נמסור את כל הכסף לך אדוני כדי לשקמו
בו, ולא תהיה חייב שום דבר, או מישהו יגור בו וייקחו את הסכום ממנו.
אם יש לך היכולת, אדוני, לשלוח למשרתך הקטן
את הסכום הזה, כדי שנשקם אותו, מוטב; ואם תצווה
לעשות זאת, תכתוב כמו כן שטר בית דין משכנתא
למשך שנה על הי"ו, ויעידו בו ותקיים אותו בפסטאט

recto, right margin

ושלח אותו אלינו לחלב, 
שיהיה בידי ראיה למי שנציע לו
שייתן כסף ויגור בבית, 
ואכתוב לו קבלה ושטר על עצמי,
כדי שלא ייחרב מה שנותר; 
אם לא תרצה, אמכור משהו ואשקם אותו.
ההחלטה אפוא בידיך; 
ואם תתקבל דעה זו על דעתך, אדוני, שלח במהרה 

verso

תשובה אל משרתך, לחלב, או אל אל
סדיד, אחי ר' יהודה, דיין אלקאהרה ש"צ,
והוא ישלח אותה אלינו; או תסדר, אדוני, שיהיה המשלוח
בידי האדון הנכבד, פנחס זמננו, הכהן
הנאמן, עמרם נפיס אלדולה, וממלא מקומו של הקאצ'י
הנעלה ישלח אותה אל אלעפיף, והוא ישלח אותה
אלינו; ואם אינך נוטה, אדוני, לדבר זה בכלל,
גם אז תשלח להודיע לי, וההחלטה בידך, אדוני.
ושלום, וכו' …
אחרת:
הדרתך המפוארת, אתה יודע שאדוננו הנשיא
אמר לי, עבדך הקטן, כי: אם לא ישלם האדון את חלקו
לא אוציא אף אני עליו כלום. על כן קיבלתי על עצמי
אני, שאם לא תשלח אתה אדוני כלום, אבקש רשות מהדרתך 
ואשלח אני בשבילך, כפי שתמצא לנכון, ונשקם את הבית,
כי אין זה נכון ואף אסור לתת לו להיחרב. וכבר
ביררתי לך, אדוני, את הבעיה, עשה אפוא כפי שתמצא לנכון. ושלום.
אחרת:
בעת שכתבתי את המכתב הזה היה אלג'לאל יר' הו'
נוכח, הוא משרתך, אדוננו, ומתפלל למען הדרתך
אדוני, והם כולם מכירים לך תודה על חסדיך, אדוננו,
כלפיהם, אם בהיותך כאן ואם בהיעדרך. הוא אמר ששלח
לך אדוננו מכתבים אחדים, אבל לא קיבל תשובה.
אבקש ממך, אדוננו, כי תשלח לעבדך הקטן סודר
לבן מוזהב; אם תצווה, אשלח את תמורתו
אל אחד האדונים; משרתך יעביר אותו אל מי
שתצווה, או תישאר שמורה עד זמן פגישתנו. ושלום.
 בדמשק טבת אתקמ"ח. 
