
<html>
    <head>
        <title>Transcription of Letter: T-S 13J17.3</title>
    </head>
    <body style="max-width: 860px; margin: auto">
        <h1>Transcription of Letter: T-S 13J17.3</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00017-00003/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">כתאבי למולאי אלשיך אלגליל אטאל אללה בקאה ואדאם איאם סלאמתה וסעאדתה ליומין בקין</span></li>
<li><span lang="he">מן א'י'א'ר' כתמה אללה עלי מולאי אלשיך באחסן כאתמה ואסעדה פי סאיר אוקאתה</span></li>
<li><span lang="he">כלהא ען חאל סלאמה ונעמה ואלחמד ללה וחדה בעד וצול כתאב מולאי ביד עמאר ווקפת</span></li>
<li><span lang="he">מנה עלי סלאמת מולאי אדאמהא אללה לה ודכר מולאי אלשיך סלמה אללה וצול הארון סאלמא</span></li>
<li><span lang="he">ווצול מא כאן מעה ללה אלחמד וכנת ערפת מולאי אלשיך פי כתבי אלמתקדמה אן לם</span></li>
<li><span lang="he">יתבקא לנא עלי אלבר עדל ואחד ואן חצלת גמלת אלאעדאל פי אלמראכב פי אחסן אל</span></li>
<li><span lang="he">מואצ'ע אסל מן אללה יתצדק עלינא בסלאמתהא ויסמענא ען אלגרב כבר אן נסר</span></li>
<li><span lang="he">בה לאן ואללה יאמולאי כתרת עלי אלקירואן אלאשאניע אלרדיה וכל אנסאן ישנע מן</span></li>
<li><span lang="he">ענדה ונחן תחת חאל אן עצ'ים אסל מן אללה יסמענא ענהם כיר וליס יכן לנא קראר אלי</span></li>
<li><span lang="he">אן תצל אלינא כתבהם בסלאמתהא אסל מן אללה יכון דלך ואלמראכב יאמולאי עלי אכר</span></li>
<li><span lang="he">אשגאלהא ולם יבקא להא עלי אלבר חאגה וקד טלעו מאהם ואזואדהם והום ינתצ'רו פראג</span></li>
<li><span lang="he">אלאצטול וירמיוה פי אלבחר ויקלעו ותקלע מעהם אלמראכב וגד כתאבי ירמיו אלקטאיע</span></li>
<li><span lang="he">פי אלבחר לאן יום כתאבי פרגו מן אצלאחהם וקד כתבת אלי סיד[י אבי] סעיד כלף בן יעקב</span></li>
<li><span lang="he">סלמה אללה ד' נסך וחמלת פי כל מרכב נסכה דפעתה(!) לאצחבנא דפעת נסכה ואחדה</span></li>
<li><span lang="he">אלי סלאמה בן אכי כליל פי מרכב אלבעשושי ונסכה תאניה פי מרכב אלאנדלסי סלמה</span></li>
<li><span lang="he">אללה אלי סהלאן סלמה אללה ונסכה תאלתה פי מרכב אבן אלקדאר סלמה אללה דפעתהא אלי</span></li>
<li><span lang="he">אבן אלקדאר צאחב אלמרכב בנפסה לאן ליס ידכל פיה יהודי ואלנסכה אלראבעה</span></li>
<li><span lang="he">דפעתהא אלי סלאר אלאטראבלסי צבי אבן אלטחאלה ואוצית גמיע אצחאבנא</span></li>
<li><span lang="he">סלמהמא(!) אללה אן יראעיו אלע' עדל וברקלו אלי אן יוצלוהא באלסלאמה אלי</span></li>
<li><span lang="he">יד כלף בן יעקוב אלאנדלסי סלמה אללה וכדלך כתבת אלי אלקירואן אלי כאלי אידה אללה</span></li>
<li><span lang="he">ה' נסך ונסכת אלכתב אלדי אנפד' לי מולאי וקד דפעת אלי ודעה סלמה אללה אלכתב אלדי</span></li>
<li><span lang="he">רסם לי מולאי והי י'ב' כתאב ואנא אשד בקית אלכתב ואנפדהא פי ה' מראכב</span></li>
<li><span lang="he">מע אצחאבנא סלמהם אללה וכדלך כתבת אלי סידי אבי זכרי יחיי סלמה אללה</span></li>
<li><span lang="he">ה' כתב וערפתה בגמיע מא חמלתה אלי אלמהדיה פי האדה אלסנה והי ק'ע'ט' עדל</span></li>
<li><span lang="he">וברקלוין וערפתה אלמראכב ומא קבצ'ו מן אלסלפה [ומא כאן] להם אסל מן אללה</span></li>
<li><span lang="he">יכתב עליהם אלסלאמה ברחמתה וקד סאלת כאלי אדאם אללה עזה אן סאעת וצול גמיע</span></li>
<li><span lang="he">אלאעדאל אלי אלמהדיה ינפד' סידי אבי זכרי יחיי ולדה סלמה אללה אלי אלמהדיה</span></li>
<li><span lang="he">יקבץ' גמיע אלאעדאל ויביעהא פי אלמהדיה פי נפס אלמוסם וינפד גמיע אלתמן</span></li>
<li><span lang="he">אלי כאלי אלי אלקירואן וסאלתה אן ישתרי למולאי גמיע אלבצ'איע אלדי סאלה שראהא</span></li>
<li><span lang="he">מן רצאץ ושמע ודיבאג ומתאע וזעפראן וגיר דלך וכנת אעל[מ]ת מולאי אלשיך</span></li>
<li><span lang="he">אדאם אללה עזה אן בקי עלי מן אלסלפה ל' די'נ' ואכדת ספת[ג]א מן אבן עבד אלקדוס</span></li>
<li><span lang="he">ואכדת אלי' דנא' אלדי כאנת מע סלאמה סלמה אללה וזנתהא וגמיע אלמראכב עלי אל</span></li>
<li><span lang="he">אקלאע כתב אללה עליהא אלסלאמה וכנת יאמולאי עלי אני ננפד סלאמה סלמה אללה</span></li>
<li><span lang="he">אלי אן בלגני אן אנכסר צאחב אלקירואן וכאן פי אלבלד והג אן עט'ים כשית אן</span></li>
<li><span lang="he">[ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ] לאן כתרת אלשנע אלסו ולו [ ]א[ ]ת אלב[צ]אעה אל[&nbsp; &nbsp; ]ה יומין אן אכר</span></li>
</ol>
                    
                        <h3>Right Margin</h3>
                    
                        <ol>
<li><span lang="he">אלשיך אל[ &nbsp; &nbsp; &nbsp; &nbsp; אפצ'ל אלסלאם]</span></li>
<li><span lang="he">ואטייבה ועלי [ &nbsp; &nbsp; &nbsp; &nbsp; &nbsp; ]</span></li>
<li><span lang="he">אבקאהא אללה אפצ'ל אלס[לאם]</span></li>
<li><span lang="he">וגמיע מן תשמל[ה]</span></li>
<li><span lang="he">ענאית מולאי אל</span></li>
<li><span lang="he">שיך אדאם אללה</span></li>
<li><span lang="he">עזה אפצל אל</span></li>
<li><span lang="he">סלאם ואטיבה</span></li>
<li><span lang="he">ועקב שלום</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00017-00003/canvas/2">
                    
                    
                    
                        <ol>
<li><span lang="he">חצ'רה מולאי אלשיך אלגליל אבי אלפרג יוסף בן יעקוב &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; עבדה אפרים בן&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אסמאעיל נ'נ' אלגרהרי&nbsp;</span></li>
<li><span lang="he">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;בן ערכל נ'נ'&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; במצר מגלסה אן &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; שא אללה</span></li>
<li><span lang="he">אדאם אללה עזה ועלוה וסעאדתה ונעמתה</span></li>
</ol>
                    
                </div>
            
        </section>
    </body>
</html>
