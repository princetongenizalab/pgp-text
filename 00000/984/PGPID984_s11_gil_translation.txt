ע׳׳א:
 

מכתבי אליך, אדוני הנכבד, ייתן לך אלוהים אריכות ימים ויתמיד את ימי שלומך ואושרך, בכ׳׳ח
באייר, יחתום אותו אלוהים לך אדוני במיטב חותמו וייתן לך אושר בכל ימיך
כולם –– (נכתב כאשר) שלום לי ואני מאושר, תודה לאל לבדו, אחרי בוא מכתבך אדוני, בידי עמאר. קראתי
בו על שלומך אדוני, יתמיד לך אותו אלוהים. כתבת, אדוני ורבי, ייתן לך אלוהים שלום, שהארון הגיע בשלום
וכי הגיע מה שהיה עמו, תודה לאל. הודעתי לך אדוני ורבי במכתבי הקודמים שלא
נשאר לנו אף משאוי על היבשה וכי נכנסו כל המשואים לאוניות, במיטב
המקומות. אבקש מאלוהים כי יעניק לנו את שלומם וכי ישמיענו מן המערב ידיעה שתשמח
אותנו, כי –– חי אלוהים אדוני –– נתרבו השמועות הרעות על קירואן, כל אדם מוסיף שמועה
משלו ואנחנו במצב נורא. מאלוהים אבקש שישמיענו מהם טובות, ולא יהיה לנו מרגוע עד
אשר יגיעו אלינו מכתבים מהם ששלום להם; אבקש מאלוהים שכך יהיה. באוניות, אדוני, מסיימים
את העבודות, ולא נותר להם מה לעשות על היבשה. כבר הטעינו לעצמם את המים ואת ההספקה, והם מחכים לסיום
(העבודות) באוניות המלחמה ויורידון לים ותפלגנה, ותפלגנה אתן אוניות (הסוחר). למחרת כתיבת המכתב הזה שלי, יורידו את אוניות המלחמה הקלות
לים, כי ממש ביום כתיבתי אותו סיימו לתקנן. כתבתי אל אדוני אבו סעיד כלף בן יעקב,
ייתן לו אלוהים שלום, ד׳ העתקות ושלחתי בכל אונייה העתקה, מסרתי אותה לאנשינו. מסרתי העתקה אחת
לסלאמה בן אבו כליל, באוניית אלבעשושי; העתקה שנייה באוניית אלאנדלסי. ייתן לו אלוהים שלום,
לסהלאן, ייתן לו אלוהים שלום; העתקה שלישית באוניית אבן אלקדאר, ייתן לו אלוהים שלום, מסרתי אותה
לאבן אלקדאר בעל האונייה עצמו, כי לא נכנס אצלו יהודי; ההעתקה הרביעית
מסרתיה לסלאר אלאטראבלסי, פקידו של אבן אלטחאלה, והוריתי לכל אנשינו,
ייתן להם אלוהים שלום, שישגיחו על ע׳ המשואים ועל הברקלו עד שיביאום בשלום
לידי כלף בן יעקוב אלאנדלסי, ייתן לו אלוהים שלום. כמו כן כתבתי לקירואן אל דודי (מצד האם) יעזרהו אלהים,
ה׳ העתקות, והעתקתי את המכתבים ששלחת לי, אדוני, ומסרתי כבר לודעה, ייתן לו אלוהים שלום, את המכתבים כאשר 
ציווית אדוני, והם י׳׳ב מכתבים, ואני אארוז את שאר המכתבים ואשלחם בה׳ אוניות
עם אנשינו, ייתן להם אלוהים שלום. כמו כן כתבתי אל אדוני אבו זכרי יחיא, ייתן לו אלוהים שלום,
ה׳ מכתבים, והודעתי לו כל מה ששלחתי למהדייה בשנה זו, והם קע׳׳ט משואים
ושני ברקלו והודעתיו את האוניות ואת דבר דמי ההובלה שגבו ומהו המגיע להם. מאלוהים אבקש
שיכתבן לשלום ברחמיו. ביקשתי מדודי (מצד האם), יתמיד אלוהים את כבודו, כי בעת בוא כל 
המשואים למהדייה, ישלח אדוני אבו זכרי יחיא את בנו, ייתן לו אלוהים שלום, למהדייה,
לקבל את כל המשואים ולמכור אותם במהדייה בעיצומה של שיירת החג׳ וישלח אל מלוא התמורה
לדודי (מצד האם) לקירואן. ביקשתי ממנו שיקנה לך, אדוני, את כל הסחורות שביקשת כי יקנון, 
כלומר עופרת ושעווה ומשי ובדים וכרכום וכל השאר. הודעתיך לפני כן, אדוני ורבי, 
יתמיד אלוהים את כבודך, שנשארתי חייב ל׳ דינר בעד דמי ההובלה, ולקחתי המחאה מאת אבן עבר אלקדוס,
ולקחתי את י׳ הדינרים שהיו אצל סלאמה, ייתן לו אלוהים שלום, ושילמתי בהם. כל האוניות עומדות 
להפליג, יכתבן אלוהים לשלום. עמדתי לשלוח, אדוני, את סלאמה, ייתן לו אלוהים שלום,
אלא שנודעה לי תבוסתו של אדוני קירואן, והיתה בעיר מהומה נוראה, וחששתי שמא
…. כי נתרבו השמועות הרעות ואילו …. הסחורה …. יומיים נוספים ….

שוליים, ימין:
 

לאדון …. מיטב דרישות השלום, 
והמעולות שבהן …. ול ….
ייתן לה אלוהים חייב, מיטב דרישות השלום
ולכל הנתונים
לחסותך, אדוני
ורבי, יתמיד אלוהים
את כבודך, מיטב
דרישות השלום והמעולות שבהן,
ועקב שלום.

ע׳׳ב:
להדרת אדוני ורבי הנכבד, אבו אלפרג׳ יוסף בן יעקוב בן עוכל נ׳׳ג, יתמיד אלוהים את כבודו ואת מעמדו ואת אושרו ואת חסדו לו; עבדו אפרים בן אסמעיל נ׳׳נ אלג׳רהרי; לפסטאט, למעונו, ברצון האל.