
<html>
    <head>
        <title>Transcription of Letter: T-S 13J17.3</title>
    </head>
    <body style="max-width: 860px; margin: auto">
        <h1>Transcription of Letter: T-S 13J17.3</h1>

        <p>S. D. Goitein, <a href="https://www.jstor.org/stable/23593013">"Jewish Trade in the Mediterranean at the Beginning of the Eleventh Century‎"</a> (in Hebrew), <em>Tarbiz‎</em> 36, no. 4 (Jerusalem: Mandel Institute for Jewish Studies, 1967), 366-395.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00017-00003/canvas/1">
                    
                    
                    
                        <ol>
<li>כתאבי למולאי אלשיך אלגליל אטאל אללה בקאה ואדאם איאם סלאמתה וסעאדתה ליומין בקין</li>
<li>מן איאר אכתמה אללה עלי מולאי אלשיך באחסן כאתמה ואסעדה פי סאיר אוקאתה</li>
<li>כלהא ען חאל סלאמה ונעמה ואלחמד ללה וחדה בעד וצול כתאב מולאי ביד עמאר ווקפת</li>
<li>מנה עלי סלאמה מולאי אדאמהא אללה לה ודכר מולאי אלשיך סלמה אללה וצול הארון סאלמא</li>
<li>ווצול מא כאן מעה ללה אלחמד ואנת ערפת יאמולאי אלשיך פי כתבי אלמתקדמה אן לם</li>
<li>יתבקא לנא עלי אלבר עדל ואחד ואן חצלת גמלה אלאעדאל פי אלמראכב פי אחסן אל</li>
<li>מואצ'ע אסל מן אללה יתצמן אלינא בסלאמתהא וסמענא ען אלגרב כבר אן נסר</li>
<li>בה לאן ואללה יאמולאי כתרת עלי אלקירואן אלאשאניע אלרדיה וכל אנסאן ישנע מא</li>
<li>ענדה ונחן תחת חאל אן עצ'ים אסל מן אללה יסמענא ענהם כיר וליס יכון לנא קראר אלי</li>
<li>אן תצל אלינא כתבהם בסלאמתהא אסל מן אללה יכון דלך ואלמראכב יאמולאי עלי אכר</li>
<li>אשגאלהא ולם יבקא להא עלי אלבר חאמי וקד טלעו מאהם ואזואדהם והום ינתצ'רו פראג</li>
<li>אלאצטול וירמיוה פי אלבחר ויקלעו ותקלע מעהם אלמראכב וגד כתאבי ירמיו אלקטאיע</li>
<li>פי אלבחר לאן יום כתאבי פרגו מן אצלאחההם וקד כתבת אלי סידי אב[י] סעיד כלף בן יעקוב</li>
<li>סלמה אללה ד נסך וחמלת פי כל מרכב נסכה דפעתה (!) לאצחאבנא דפעת נסכה ואחדה</li>
<li>אלי סלאמה בן אבי כליל פי מרכב אלבעשושי ונסכה תאניה פי מרכב אלאנדלסי סלמה</li>
<li>אללה אלי סהלאן סלמה אללה ונסכה תאלתה פי מרכב אבן אלקדאר סלמה אללה דפעתהא אלי</li>
<li>אבן אלקדאר צאחב אלמרכב בנפסה לאן לם ידכל פיה יהודי ואלנסכה אלראבעה</li>
<li>דפעתהא אלי סלאר אלאטראבלסי צבי אבן אלצהאלה ואוצית גמיע אצחאבנא</li>
<li>סלמהא אללה אן יראעיו אלע עדל וברקלו אלי אן יוצלוהא באלסלאמה אלי</li>
<li>יד כלף בן יעקוב אלאנדלסי סלמה אללה וכדלך כתבת אלי קירואן אלי כאלי אידה אללה</li>
<li>ה נסך ונסכת אלכתב אלדי ננפד אלי מולאי וקד דפעת אלי ודעה סלמה אללה אלכתב אלדי</li>
<li>רסם לי מולאי והיא י"ב כתאב ואנא אשד בקית אלכתב ואנפדהא פי ה' מראכב</li>
<li>מע אצחאבנא סלמהמא אללה וכדלך כתבת אלי סידי אבי זכרי יחיי סלמה אללה</li>
<li>ה' כתב וערפתה בגמיע מא חמלתה אלי אלמהדיה פי האדא אלסנה והי קעט עדל</li>
<li>וברקלוין וערפתה אלמראכב ומא קבצ'ו מן אלסלפה [ומא כאן מ]תלה אסל מן אללה</li>
<li>יכתב עליהם אלסלאמה ברחמתה וקד סאלת אדאם אללה עזה אן סאעה וצול גמיע</li>
<li>אלאעדאל אלי אלמהדיה ינפד' סידי אבי זכרי יחיי ולדה סלמה אללה אלי אלמהדיה</li>
<li>יקבץ' גמיע אלאעדאל ויביעהא פי אלמהדיה פי נפס אלמוסם וינפד גמיע אלתמן</li>
<li>אלי כאלי אלי אלקירואן וסאלתה אן ישתרי למולאי גמיע אלבצ'איע אלדי סאלה שראה</li>
<li>מן רצאץ ושמע ודיבאג ומתאע וזעפראן וגיר דלך וכנת אעלמת מולאי אלשיך</li>
<li>אדאם אללה עזה אן בקי עלי מן אלסלפה ל דינ' ואכדת ספת[ג]א מן אבן עבד אלקדרה</li>
<li>ואכדת אלי דנא' אלדי כאנת מע סלאמה סלמה אללה וזנתהא וגמיע אלמראכב עלי אל</li>
<li>אקלאע כתב אללה עליהא אלסלאמה וכנת יאמולאי עלי אנני ננפד סלאמה סלמה אללה</li>
<li>אלי אן בלגני אן אנכסר צאחב אלקירואן וכאן פי אלבלד רהג אן עצ'ים כשית אן</li>
<li>..........] לאן כתרת אל שנע אלסו ולו דא. ת אלבצ'אעה אל...ה יומין אן אכד</li>
<li>קד פ.....</li>
</ol>
                    
                        <h3>(few lines are missing) margin</h3>
                    
                        <ol>
<li>אלשיך [ ] / ואטיבה ועל[י / אבקאה אללה אפצל אלסל[אם / ועלי</li>
<li>סידי אבי סעיד / אחיאה אללה אפצל אל[ / וגמיע מן תשמל[ה / ענאיה</li>
<li>מולאי אל/שיך אדאם אללה / עזה אפצל אל/סלם ואטיבה / ועקב שלום</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00017-00003/canvas/2">
                    
                    
                    
                        <h3>the address on verso</h3>
                    
                        <ol>
<li>חצ'רה מולאי אלשיך אלגליל אבי אלפרג יוסף בן יעקוב</li>
<li>בן עוכל ננ</li>
<li>אדאם אללה עזה ועלאה וסעאדתה ונעמאה</li>
<li>מן עבדה אפרים בן אסמאעיל ננ אלגוהרי</li>
<li>במצר מגלסה אן שא אללה</li>
</ol>
                    
                </div>
            
        </section>
    </body>
</html>
