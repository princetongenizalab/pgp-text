
<html>
    <head>
        <title>Transcription of Letter: BL OR 5541.1</title>
    </head>
    <body style="max-width: 860px; margin: auto">
        <h1>Transcription of Letter: BL OR 5541.1</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" >
            
                <div data-canvas="https://geniza.princeton.edu/documents/465/iiif/canvas/1/">
                    
                    
                    
                        <ol>
<li>[כתר] אללה חטה מנהא וגעלהא ענדה כאמלה ואלחמד</li>
<li>ללה רב אלעאלמין וען שוק שדיד //אלי// משאהדה גליל חצרתה</li>
<li>חרסה אללה ווקאה והו אלמסול תע פי קרב אלאגתמאע מעה</li>
<li>פי הדא אלמוצע אלכאץ עלי אסר חאל במנה וכרמה</li>
<li>ואסלה גל ועז בא[למנה] בא[ס]תגאבה [אלי מא] אנא מואצלה</li>
<li>למולאי אלשיך אלגליל מן אלאדעייה אלצאלחה לילי ונהארי</li>
<li>בחצרה הדא אלקדס עצד אללה כאפתהא בטול בקאיה</li>
<li>ודואם נעמאיה אנה ולי אלאגאבה בפצלה ווצל אליי</li>
<li>כתאב חצרתה אלמחרוסה וסררת בסמאע כב[ר ]</li>
<li>סלאמתה אדאמהא אללה ועדל ענדי במשאהדה גל[י]ל</li>
<li>חצרתה אדאם אללה חראסתה ואן כאן לא יעאדל דלך</li>
<li>שיא פאסלה תע יחסן עני מגאזאתה ולא יעדמני צלה</li>
<li>ומנאפעה ופי אמס יום וצול כתאבה חרסה אללה וצל</li>
<li>אליי דינאר ואחד עלי יד מולא[י א]לשיך אבו סעיד בן אלשעאב</li>
<li>אידה אללה ממא קד אנעם בה עליי מולאי אלשיך אבו</li>
<li>סעיד יעקוב בן אברהים אטאל אללה בקאה ואדאם עזה</li>
<li>ונעמאה וקד כתבת אלי גליל חצרתה בדלך פאסל אללה</li>
<li>יגעל לה דלך בין ידיה זכות מקובל כמו קרבן מקובל ואן</li>
<li>יסתגיב מני פיה דאימא כל דעוה צאלחה אלתי אנא דאעיהא</li>
<li>לה קדאם הדא אלבית אלגליל ברחמתה ומא אשך פי אן</li>
<li>חצולה כאן בברכה מולאי אלשיך האל ירבה לעד שלום</li>
<li>הודו ובאדכארה פי דלך וקת בעד וקת אלי תמאם אלחאל</li>
<li>פי דלך פשכרת תפצלה ואהתמאמה פי מראעאתה</li>
<li>לאמרי פאסל אללה יחרס חיותה ולא יעדמני בקאה אבדא</li>
<li>ואן יחסן עני מגאזאתה ואן ידים סלאמתה ואן יבקי עליה</li>
<li>מואלי אולאדה ובלגה פיהם אפצל מחאבה ואסתגאב מני</li>
<li>פיה ופיהם כל דעוה צאלחה אלתי אנא דאעיהא דאימא פי</li>
<li>הדא אלקדס קדאם הדא אלבית אלעטים ודכר מולאי אלשיך</li>
<li>אדאם אללה עזה //פי כתאבה// פאמא אלגהה אלאכרי פאני לם אגתמע ..</li>
<li>מעהא מן מדה לאגל כוני פי אלקאהרה אלמחרוסה והו באל</li>
<li>מדינה ואדא אגתמעת מעהא פאני מא אכלי מן אלאדכאר</li>
<li>פי דלך אללה יסהל כיר אן שא אללה [פה]דא איצא אנעאם זאיד</li>
<li>מנה חרסה אללה פאסלה תע לא יכליה מן אלמתובאת ואגרא</li>
<li>אלכיר דאימא עלי ידיה ואזאדה מן דלך אלגזו אלואפר</li>
<li>ושלום כבוד אדירנו הזקן האדיר והמיוקר והחסיד</li>
<li>והישר והנבון והחכם יגדל בנעימים לעד לעולמים:</li>
</ol>
                    
                </div>
            
        </section>
    </body>
</html>
