
<html>
    <head>
        <title>Transcription of Legal document: PER H 89</title>
    </head>
    <body style="max-width: 860px; margin: auto">
        <h1>Transcription of Legal document: PER H 89</h1>

        <p>Gershon Weiss, "Legal Documents Written by the Court Clerk Halfon Ben Manasse (Dated 1100-1138)" (PhD diss., n.p., 1970).</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/909/iiif/canvas/1/">
                    
                    
                    
                        <h3>Main</h3>
                    
                        <ol>
<li>אלדי נעלמה אנו חתומי מטה ונחקה ונשהד בה אננא חצרנא ענד אלשיך אבו אלפרג מרור ישועה הזקן</li>
<li>בר מרור יהודה הזקן הנכבד נע דידיע בן עצפורה וחצרת זוגתה סת אלאהל בת רבנ צדוק נע בר רב(נ)</li>
<li>מבורך ראש הקהלות נע וקאלת לנא אעלמו אנני אמראה מקרבה ללולאדה ומא אעלם מא יכון</li>
<li>מני וקד תקרר ביני ובין זוגי תקריר ואנא אשתהי יכתב ביננא בה שטר חתי לא יקדר אחדנא יחיד</li>
<li>ענה ולא יעוד ען שי מנה ודאך אנני אועדתה אנני אשתרי לה מן ואלדתי נצף אלדאר אלתי כנת</li>
<li>כתבתה להא מתנה קבל אתצאלי אליה ואסאלהא תביעה לה במאיה דינאר מנהא ארבעין דינ תכון</li>
<li>ללעניים אלמסתורין אלתי באלקאהרה ומצר וכמסה עשר דינ לבנאת כאלתי אלתלתה לכל ואחדה</li>
<li>מנהם כמסה דנאניר ומא יבקא מן אלמאיה דינ והו כמסה וארבעין דינ תכון לכאלי אלחבר רבנא</li>
<li>נתן הכהן בסנהדרין גדולה ישצו יפעל פיהא מא יראה לא יכון לאחד עליה פי דלך אעתראץ</li>
<li>ולא נטר ודלך גמיעה יכון ממצא בחית יכון לי מן זוגי דנן ולד פי קיד אלחיאה פי וקת צחה ביע</li>
<li>הדא אלנצף דאר אלדי אועדתה באן אשתריה לה מן ואלדתי בעד עינהא ובחית איצא יכתב דלך ללולד</li>
<li>אלדי יכון לי מנה מע גמיע מא הו לי מן גמיע מא תחויה כתובתי כאן אלולד דכר או אנתי ולא יעדל</li>
<li>בשי מן(דלך אלי) אולאדה אלדי ליס מני ולא לגירהם ווקע אלרצא מן אלשיך אבו אלפרג זוגהא</li>
<li>בדלך ואלתזם בה וקבלה עלי נפסה וענד דלך אחצרת ואלדתהא הנקראת חסנה בת רבנא שלמה</li>
<li>הכהן זל אעלמתה גמיע מא תקרר בינהא ובין זוגהא וסאלתהא אן תביעה נצף אלדאר אלדי כתבתה</li>
<li>להא מתנה קבל זיגתהא לה במאיה דינ בעד חיאה עינהא בשרט אן יכון אלולד אלדי הי חאמל בה</li>
<li>פי קיד אלחיאה בעד עינהא ובשרט אן יכתב איצא גמיע מא תחויה כתובתהא ומא הו</li>
<li>כארג ענהא פאן יכון ענד דלך אלביע צחיח פי דלך אלוקת וממצא פלמא קבל דלך אלשיך</li>
<li>אבו אלפרג ואשרטה עלי נפסה ואלתזם בה חיניד אבאעתה חסנה הנזכרת גמיע אלנצף דאר</li>
<li>אלמדכור אלמוהוב להא במתנה מן אבנתהא במאיה דינ בעד חיאה עינהא</li>
<li>בחית תצח גמיע אלשרוט אלמדכורה מנה ולא ינקץ שי מנהא ודלך אן יכון אלמולוד אלדי לה</li>
<li>מן בנתהא יעיש דלך אלוקת ויכתב לה אלנצף דאר וגמיע מא הו לואלדתה פי כתובתהא</li>
<li>וכארג ענהא משוי פרוטה ולעילא ובחית יקום באלמאיה דינ תמן אלנצף דאר נקד מן גיר</li>
<li>תקסיט ולא מדאפעה מן דלך סתין לתלתה כאלאתהא ולכאלהא אלחבר ישצו ואלארבעין</li>
<li>באקיה מן דלך יקום בהא ללעניים מקסטה דינארין כל שהר ובחית איצא לא יצח הדא</li>
<li>אלביע אלא ענד ופאה אלבאיעה בעד אן יכון לאבנתהא ולד יעיש פי דלך אלוקת ויכון קד</li>
<li>תבת לה מן ואלדה גמיע אלשרוט אלדי קד תקדם דכרהא ואד לם יכון תם פי דלך אלוקת</li>
<li>ולד לא יצח ולא ילזם פי שי מנה מלזם ואקנינא מן גמיעהם עלי דלך קנין גמור</li>
<li>חמור בכלי הכשר לקנות בו מעכשו בביטול כל מודעין ותנאין ודלך פי חדש תשרי מן</li>
<li>שנת אתמט למנין שטרות באלמעזיה אלקאהרה הס(מוכה לפסטאט מדינתא)</li>
</ol>
                    
                </div>
            
        </section>
    </body>
</html>
