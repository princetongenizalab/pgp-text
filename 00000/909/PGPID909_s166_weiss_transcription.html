
<html>
    <head>
        <title>Transcription of Legal document: PER H 89</title>
    </head>
    <body style="max-width: 860px; margin: auto">
        <h1>Transcription of Legal document: PER H 89</h1>

        <p>Gershon Weiss, "Legal Documents Written by the Court Clerk Halfon Ben Manasse (Dated 1100-1138)" (PhD diss., n.p., 1970).</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/909/iiif/textblock/14365/canvas/2/">
                    
                    
                    
                        <h3>Main</h3>
                    
                        <ol>
<li>1 אלדי נעלמה אנו חתומי מטה ונחקה ונשהד בה אננא חצרנא ענד אלשיך אבו אלפרג מרור ישועה הזקן</li>
<li>2 בר מרור יהודה הזקן הנכבד נע דידיע בן עצפורה וחצרת זוגתה סת אלאהל בת רבנ צדוק נע בר רב(נ)</li>
<li>3 מבורך ראש הקהלות נע וקאלת לנא אעלמו אנני אמראה מקרבה ללולאדה ומא אעלם מא יכון</li>
<li>4 מני וקד תקרר ביני ובין זוגי תקריר ואנא אשתהי יכתב ביננא בה שטר חתי לא יקדר אחדנא יחיד</li>
<li>5 ענה ולא יעוד ען שי מנה ודאך אנני אועדתה אנני אשתרי לה מן ואלדתי נצף אלדאר אלתי כנת</li>
<li>6 כתבתה להא מתנה קבל אתצאלי אליה ואסאלהא תביעה לה במאיה דינאר מנהא ארבעין דינ תכון</li>
<li>7 ללעניים אלמסתורין אלתי באלקאהרה ומצר וכמסה עשר דינ לבנאת כאלתי אלתלתה לכל ואחדה</li>
<li>8 מנהם כמסה דנאניר ומא יבקא מן אלמאיה דינ והו כמסה וארבעין דינ תכון לכאלי אלחבר רבנא</li>
<li>9 נתן הכהן בסנהדרין גדולה ישצו יפעל פיהא מא יראה לא יכון לאחד עליה פי דלך אעתראץ</li>
<li>10 ולא נטר ודלך גמיעה יכון ממצא בחית יכון לי מן זוגי דנן ולד פי קיד אלחיאה פי וקת צחה ביע</li>
<li>11 הדא אלנצף דאר אלדי אועדתה באן אשתריה לה מן ואלדתי בעד עינהא ובחית איצא יכתב דלך ללולד</li>
<li>12 אלדי יכון לי מנה מע גמיע מא הו לי מן גמיע מא תחויה כתובתי כאן אלולד דכר או אנתי ולא יעדל</li>
<li>13 בשי מן(דלך אלי) אולאדה אלדי ליס מני ולא לגירהם ווקע אלרצא מן אלשיך אבו אלפרג זוגהא</li>
<li>14 בדלך ואלתזם בה וקבלה עלי נפסה וענד דלך אחצרת&nbsp;ואלדתהא הנקראת חסנה בת רבנא שלמה</li>
<li>15 הכהן זל אעלמתה גמיע מא תקרר בינהא ובין זוגהא וסאלתהא&nbsp;אן תביעה נצף אלדאר אלדי כתבתה</li>
<li>16 להא מתנה קבל זיגתהא לה במאיה דינ בעד חיאה עינהא&nbsp;בשרט אן יכון אלולד אלדי הי חאמל בה</li>
<li>17 פי קיד אלחיאה בעד עינהא ובשרט אן יכתב איצא גמיע מא&nbsp;תחויה כתובתהא ומא הו</li>
<li>18 כארג ענהא פאן יכון ענד דלך אלביע צחיח פי דלך אלוקת&nbsp;וממצא פלמא קבל דלך אלשיך</li>
<li>19 אבו אלפרג ואשרטה עלי נפסה ואלתזם בה חיניד אבאעתה&nbsp;חסנה הנזכרת גמיע אלנצף דאר</li>
<li>20 אלמדכור אלמוהוב להא במתנה מן אבנתהא במאיה דינ בעד&nbsp;חיאה עינהא</li>
<li>21 בחית תצח גמיע אלשרוט אלמדכורה מנה ולא ינקץ שי מנהא&nbsp;ודלך אן יכון אלמולוד אלדי לה</li>
<li>22 מן בנתהא יעיש דלך אלוקת ויכתב לה אלנצף דאר וגמיע מא&nbsp;הו לואלדתה פי כתובתהא</li>
<li>23 וכארג ענהא משוי פרוטה ולעילא ובחית יקום באלמאיה&nbsp;דינ תמן אלנצף דאר נקד מן גיר</li>
<li>24 תקסיט ולא מדאפעה מן דלך סתין לתלתה כאלאתהא ולכאלהא&nbsp;אלחבר ישצו ואלארבעין</li>
<li>25 באקיה מן דלך יקום בהא ללעניים מקסטה דינארין כל&nbsp;שהר ובחית איצא לא יצח הדא</li>
<li>26 אלביע אלא ענד ופאה אלבאיעה בעד אן יכון לאבנתהא&nbsp;ולד יעיש פי דלך אלוקת ויכון קד</li>
<li>27 תבת לה מן ואלדה גמיע אלשרוט אלדי קד תקדם דכרהא&nbsp;ואד לם יכון תם פי דלך אלוקת</li>
<li>28 ולד לא יצח ולא ילזם פי שי מנה מלזם ואקנינא מן&nbsp;גמיעהם עלי דלך קנין גמור</li>
<li>29 חמור בכלי הכשר לקנות בו מעכשו בביטול כל מודעין&nbsp;ותנאין ודלך פי חדש תשרי מן</li>
<li>30 שנת אתמט למנין שטרות באלמעזיה אלקאהרה הס(מוכה לפסטאט מדינתא)</li>
</ol>
                    
                </div>
            
        </section>
    </body>
</html>
