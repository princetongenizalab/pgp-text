
<html>
    <head>
        <title>Transcription of Letter: NLI 577.3/2</title>
    </head>
    <body style="max-width: 860px; margin: auto">
        <h1>Transcription of Letter: NLI 577.3/2</h1>

        <p>A. L. Udovitch, [digital geniza document edition].</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/848/iiif/canvas/1/">
                    
                    
                    
                        <ol>
<li>כתאבי יאסידי ומולאי אטאל אללה בקאך ואדאם סלאמתך וסעאדתך וצרף אלאסוא</li>
<li>ענך ברחמתה מן מצר ליג' כלון מן מרחשון ואלחאל סלאמה ונעמה ושוק שדיד אליך</li>
<li>קרב אללה אלאגתמאע במנה וגודה תקדם כתאבי אליך אלי אלרמלה ואלי תניס משרוח בגמיע</li>
<li>מא תחתאג אליה וצל כתאבך מן אלרמלה תקול אן רגע מרכב אלקאצי אלי צור ואנך</li>
<li>מאר אלי צור אללה תע' יכיר לך ויכון מעך ותקול תכאתבני אלי אלרמלה ותם תגד</li>
<li>כתבי משרוחה ואלדי תחב עלמה מן אסעאד אלבלד אלפלפל בפ' אלתקה אלניל קד</li>
<li>זאד סערה פי הדה אלסבועין טלבוה אלשאמין ואלמגארבה וענדי אנה יזיד לאן אלמגארבה</li>
<li>ישתרוה לאגל קלה אלכתאן וגלאה ולאגל אנה מביוע פי אלמגרב אלסכר ו' דנא' ונצ'</li>
<li>אלזרניך ואסקאט אלשאם ואסקאט אלשרק פי אלמגרב כלהא מביועה אללאך מן ס'</li>
<li>אלי ע' ואלדי גאת כתב אלמגרב יטלבו אלמצה ואללולו ופי הדא אלאסבוע אבתדי</li>
<li>אתקב לך אללולו אלדי לך אן שא אללה אלטברי אלמראתב אלהארוני סאלת ענהא קאל לי</li>
<li>תסוא מן דינרין וחולה אלתיאב אלהארוני קאל לי תסוי ח' אל ח' אלגראדי תסוי ז' ונ' אל ח'</li>
<li>אלכתאן קד זאד פי בוציר והונא יסוי פי בוציר מן ה' אלי ד' ואלגריב בג' וחולה</li>
<li>ואלי אלאן מא וצל לי כתאב מן פרח באנה אשתרי לך שי וקד כתבת אליה ואעלמתה</li>
<li>אן וצל כתאבך ואנה תאכד עליה פי אלשרא אסל אללה חסן אלעאקבה פאן כאן</li>
</ol>
                    
                        <h3>On the margin</h3>
                    
                        <ol>
<li>לך פי אל / מרכב כתאן לא / תבדלה פקד עז / הנא לאגל נקץ אלמא ? / אלבלד</li>
<li>קד הדי)?( ען / מא כאן כתיר אסל / אללה לא יורינא שדה / וארגו אן כתאבך</li>
<li>אני / באלקרב באכבארי / בקיה אלמבצרה ואין / פארקהא אלמרכב / לאן מא וצל</li>
<li>לי כבר / אן רגע מנהא שי / אלי אלאסכנדריה / אסל אללה</li>
</ol>
                    
                        <h3>On top of the page</h3>
                    
                        <ol>
<li>יגעלהא פי / חיז אלסלאמה / ואמא קארב / אבן אלנשארי / פאלכבר ענה / וען</li>
<li>אבן אלגנאני / ואבן משקר אש)?( / אנהם עדאו / סמענא אללה / סלאמתהם /</li>
<li>כתאבך לא / תכליני מנה / בחאלך וסלאמתך / וחאגאתך אבלג / מראדך קראת /</li>
<li>עליך אתם אל / סלאם ומולאי / אלרב</li>
</ol>
                    
                </div>
            
                <div data-canvas="https://geniza.princeton.edu/documents/848/iiif/canvas/2/">
                    
                    
                    
                        <h3>Verso</h3>
                    
                        <ol>
<li>יכצך באלסלם ומא אקדר אצף לך חאל אלסוסי אלי אין אנתהא אליום בעת מן מתאענא ג' שקאק עלי</li>
<li>גריב יצח פיהא ד' דנא' ורב' ואנא יא מולאי מא תכליני ידי נביע בכסארה ואנא נבקיה אן ראיה ואללה</li>
<li>כלוה ווגה פי עיד אלגוים בעת אלבקיה ואן לם יבקא כיר מן תלאפה בהדה אלאסעאר והדא מן פעל</li>
<li>אלתואני ואנא נחרץ פי גבאיה מא לנא פי אלסוק פלא תשגל קלבך בשי ותערפני בסער אלכתאן</li>
<li>פי צור אלמצה תסוי יח' אלזית כד' אלצאבון אלשאמי מן ג' אלא תלת וחולה אלמגרבי לם יבאע אלי אלאן</li>
<li>מנה שי ואן סמעת לעקבאן לכבר תכתב אלי בה ור' אברהם בן אלתלמיד יכצך באלסלאם ויסאלך ביע</li>
<li>אלקדמה באלקסם ואלרזק ותגיב לה אלתמן מעך והו פי דאר אלצרף פי כל נעמה אללה יתם עליה</li>
<li>ויכפיה מוונה כל עדו וחאסד והו ידבר פי כרוגה אלי אלשאם אלקאדי קד קבץ מן אכוך דינ' והו יועדני</li>
<li>באן יקבץ מנה קליל קליל אללה תע' יסאהל ויבלגני קצא חקך ור' מימון יכצך באלסלאם ולה פי אלמרכב</li>
<li>עדל ניל תערפנא כברה וכדלך אכבאר כתאן אלשיך אבו אסחק אן כאן כרגת סאלמה מן אלהרש לסידי ומולאי אבו יעקב יוסף בן עלי נע' כהן פאסי מן נהראי בן נסים נע שאכרה אטאל אללה בקאה ואדאם סלאמתה וסעאדתה צור אן שא אללה</li>
</ol>
                    
                        <h3>{</h3>
                    
                        <p>لسيدي وموﻻي ابي يعقوب يوسف عالم الفاسي شاكر٥ صور ان شا اللة</p>
<p>اطال اللة بقا٥ وادام سﻻمت٥ [ ]</p>
                    
                </div>
            
        </section>
    </body>
</html>
