
<html>
    <head>
        <title>Transcription of Letter: Bodl. MS heb. c 28/65</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. c 28/65</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-65/1.json">
                    
                    
                    
                        <ol>
<li>בשמ רחמ</li>
<li>שלום אתוי מארבע פינים וטובות מסביבות מכל ד פנים ושלות השקט ושאנונים עם שאר כל המעוזנים</li>
<li>אשר מאת יי נתנים ליקר כגק מר ור עלי הכהן הפרנס נאמן בית דין יגן עליו יי צבאות ויסוככו באברתו</li>
<li>ויהדר שיבתו בעטרת כבוד וצפירת תפארה וייטיב תנובתו ואחריתו ותקותו לא תכרת בן כגק מר ור</li>
<li>חיים הכהן הממחה נע קד צדרת כתבי נחו חצרה מולאי הכהן הפרנס נאמן בית דין צורו ישמרו ומצר יצרו</li>
<li>דכרת פיהא מא אנא בצדדה מן אלחאל אלתי אסל אלבארי סבחאנה אחמאד עאקבתהא ברחמתה ושרחת</li>
<li>לה איצא מא כאן ורד בה כתאב סידנא ראש הגולה יהי שמו לעולם אלי מר אברהם החזן שצ בתעוילה עליי</li>
<li>פי גמיע כדם אלגמאעה קלילהא וכתירהא וכנת דכרת לה איצא אן אלחזן אל[מ]קדם [ד]כר[ה ]</li>
<li>חצרני מע כתיר מן שיוך אלגמאעה ישמרם אלהינו וקאל לי אנת תעלם אנני מקצר ען אלאמור אלדי קד</li>
<li>עקדת בי ולא מנדוחה לי ולא ללגמאעה ענך פי אן תכן ידך פי אלכדמה לגארי עאדתך פלם אגיבהם אלי</li>
<li>שי מן דלך וקד אעתפית מן גמיע אמור אלגמאעה ומא כנת אתכלפה מן כדמתהם וליס עלי קלבי מן</li>
<li>דלך הם לאנני לם יכן לי בה נפע אלא אלתשרף בכדמה סידנא ראש הגולה יהי שמו לעולם אלדי עאדוני</li>
<li>כתיר מן אלנאס לתעלקי באדיאלה וכדמתה ונאצחת פי מואלאתה סנין עדה ואעתפרת //למא אפתרצה מן דלך// באנני קד תמסכת</li>
<li>באותק ערוה יתמסך בהא אללאגי ואלראגי פכאב רגאיי מן דלך וכאנני כרגת גיר משכור עלי אנני אטן אן ליס</li>
<li>לי דנב אלא אלעדר אלדי קד עלמה אלנאס ועלי גמיע אלאחואל פאנא שאכרא לאנעמה לאנה כבת אללה אעדאה וחרס עלוה</li>
<li>לא יפעל אלא מא יעוד בצלאח אחואל קהלותיו גמלהם אללה בבקאיה ואסעדהם בחיאתה ולעל אלמצלחה לי</li>
<li>וללקהל פי דלך וכל מאי דעאביד רחמ טב אעוד אלי דכר מא לאגלה סטרת הדה אלסטור</li>
<li>ודאך אעלאם מולאי הכהן הפרנס נאמן בית דין יברכהו אלהינו וישמרהו במוצע מוצלהא והו מולאי אלשיך</li>
<li>אבו סעד החכם והנבון צורו ישמרו ומצר יצרו ביר פינחס נע ואנה מן אגלא //אצחאבנא// אלדמשקיין כתרהם אללה</li>
<li>וממן נשא פי /ת/למוד תורה ומעשים טובים ואנני אוגב עלי נפסי קצא חקה למא הו א[חק] לה מן אלכיר ואלעפאף</li>
<li>ללתורה ולמא ביני ובינה ובין קריב לה איצא מן תלמידי חכמים מן אכ[יר] אלמודה ואלאהבה ביראת יי וקד תוגה</li>
<li>אלי דיאר מצר פי בעץ מאארבה והו קליל לכברה בתלך אלאעמאל לכון הדה אלטריק אול ספרה [אל]יהא</li>
</ol>
                    
                        <h3>right margin</h3>
                    
                        <ol>
<li>ואותר מן תפצל מולאי הכהן</li>
<li>מראעאתה ומלאחטתה ומסאעדתה</li>
<li>פי מא לעלה יערץ מן מהמאתה</li>
<li>ובידה בראה דיוא[נ]יה תשהד</li>
<li>במא ידאה דין אלגזיה כאן תאול</li>
<li>עליה פיהא פלא יגפל מולאי</li>
<li>ענה פי דלך וכל מא יפעל</li>
<li>מעה מן דלך פאנא אלמעתד בה</li>
<li>ואלשאכר עליה ואציפה</li>
<li>אלי סאלפה מן אלמנן לא אכלא אללה</li>
<li>מולאי מן פעלהא ברחמתה</li>
<li>ושלומו ושלום חמודו</li>
<li>מר ור אפרים</li>
</ol>
                    
                        <h3>upper margin</h3>
                    
                        <ol>
<li>האח הנעים יפרהו אלהינו וירבהו יגדל לעד</li>
<li>אבי ואחי מעצימים שלום יקרם</li>
<li>ומר ור שמריה הכהן ישלים אלהינו רפואתו</li>
<li>ירבה שלומו עם שלום חמודיו לעד</li>
<li>ואסלה אכצאץ כרימתי וולדהא</li>
<li>וואלדה ישמרם אלהינו ען ואלדי</li>
<li>ועני וען אכי אלסלם וקד כתב</li>
<li>מר הלל הלוי זקן הקהל אלי מולאי</li>
<li>עדה כתב פמא וצל אלי</li>
<li>גמיל מעה וחסן מנאב ענד</li>
<li>סידנא ענה פיפעל לה</li>
<li>דלך מנעמא אן שא אללה</li>
<li>ועקב שלום [ורח]מים</li>
<li>[ת]אלת מרחשון</li>
<li>[שנת א]תה</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-65/2.json">
                    
                    
                    
                        <h3>verso</h3>
                    
                        <ol>
<li>יגיע ליקר כגק מר ור עלי הכהן הפרנס נאמן בית דין נתן הכהן בן סט</li>
<li>יברכהו אלהינו וישמרהו ובסתר פניו יסתירו בן כגק</li>
<li>מרנא ורבנא חיים הכהן הממחה תנצבא</li>
<li>ישע [רב]</li>
</ol>
                    
                </div>
            
        </section>
    </body>
</html>
