
<html>
    <head>
        <title>Transcription of Legal document: Bodl. MS heb. a 2/9</title>
    </head>
    <body style="max-width: 860px; margin: auto">
        <h1>Transcription of Legal document: Bodl. MS heb. a 2/9</h1>

        <p>S. D. Goitein, <a href="https://www.jstor.org/stable/23414416">"Wills and Deathbed Declarations from the Cairo Geniza‎"</a> (in Hebrew), <em>Sefunot‎</em> 8 (Jerusalem, Israel: Yad Izhak Ben Zvi / יד יצחק בן-צבי, 1964), 105-126.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/a/canvas/ms-heb-a-2-9/1.json">
                    
                    
                    
                        <ol>
<li>למא כאן פי יום אלארבעא אלכאמס עשר מחדש כסליו שנת אלפא וחמש מאה</li>
<li>לשטרות בפסטאט מצרים דעל נילוס נהרא מותבה רשותיה דאדונינו גאונינו</li>
<li>שר שלום הלוי יהי שמו לעולם כן הוה חצר מן סאלנא אלדכול אלי אלשיך אבו אלפצ[ל]</li>
<li>אלקזאז בן אלשיך אבו אלברכאת הידוע בן אלמקדסי פוגדנאה מריץ מלקא עלי</li>
<li>פראשה ודהנה חאצר עארף במא יקול ובמא יקאל לה וסאלנאה ען אלוקת ואלזמאן</li>
<li>ואשכאץ אלחאצרין פאגאב ען דלך בלסאן פציח ודהן צחיח וקאל לנא אעלמו אן גמיע</li>
<li>אלנצף מן גמיע אלדאר אלתי //לי// בפסטאט מצר בתגיב אלמערופה בסכני מלך ולדי</li>
<li>אבו אלברכאת דוני כנת אבעתה לה ואלנצף אלאכר קד געלתה לביאן ובהא</li>
<li>אולאדי יכון בינהמא נצפין ואלסויה עלי שרט אן מתי חס ושלום קצי אלמחתום</li>
<li>עלי ולדי בהא אלמדכור דון ולד וכאנת הדה אלחצה באקיה פי מלכה לם יתצרף</li>
<li>פיהא כאנת ראגעה לאכיה ביאן אלמדכור דון בקיה אכותה וקד געלת לולדי</li>
<li>ביאן גמיע מא אמלכה מן עדה אלקזאזה ואמא גמיע מא אמלכה גיר דלך</li>
<li>מן גזל וחריר ומסאדי וסאיר קשה אלבית וגמיע מא אמלכה יבאע ויכרג מנה</li>
<li>נואיבי וידפע מנה לזוגתי סת אלרצא מוכרהא והו כמסה עשר דינאר עין מצרייה</li>
<li>מצאף ללתלאתה דנאניר אלדי לי ענדהא ומא תבקא בעד דלך מן תמן אלמביוע</li>
<li>ידפע מנה כמסה דנאניר עין מצרייה לולדי אבו אלחסן תכון תחת יד ולדי</li>
<li>אבו אלברכאת אלמדכור ויכון מתדרך להא אלי חית וצולהא ליד ולדי אבו אלחסן דנן</li>
<li>ומהמא תבקא מן תמן אלמביוע יקסם בין ביאן ולדי ובהא ולדי נצפין באלסויה</li>
<li>ויכון אלמתולי לביע אלגזל ואלקשה וגמיע אלמוגוד אלדי לי ולדי אבו אלברכאת ואבו אלטאהר</li>
<li>בן אלשיך מחפוט כאדם כניסה אלשאמיין תיבנה ותיכונן ויכון גמיע מא יחצל</li>
<li>לולדי ביאן דנן מן גמיע מא געלתה לה מן קרקע ומטלטלין תחת יד אכיה</li>
<li>אבו אלברכאת אלמדכור אלי חית אן יבלג אשדה ויתבין רשדה וגמיע מא יחצל</li>
<li>לולדי בהא מן תמן אלמביוע יכון תחת יד בית דין יגרי עליה נפקה ולזוגתי</li>
<li>מן אלנחאס הון וסטל וטסת וכרנוב וכוז זית וטאסה ומיגו מרעיה איתפטר</li>
<li>אבו אלפצל דנן לבי עלמיה וחיי לרבנן ולכל ישראל שבק לי מלחק והו צחיח</li>
<li>והכל שריר ובריר וקיים</li>
<li>שלמה בר נסים נע לוי הלוי ביר אברהם זצל</li>
</ol>
                    
                </div>
            
        </section>
    </body>
</html>
