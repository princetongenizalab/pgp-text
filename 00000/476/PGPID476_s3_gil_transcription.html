
<html>
    <head>
        <title>Transcription of Letter: BL OR 5544.9</title>
    </head>
    <body style="max-width: 860px; margin: auto">
        <h1>Transcription of Letter: BL OR 5544.9</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/476/iiif/canvas/1/">
                    
                    
                    
                        <ol>
<li>בשמך</li>
<li>כתאבי אליך יאכי וסיידי ואלעזיז עלי אטאל אללה בקאה ואדם עזה ען חאל סלאמה</li>
<li>ועאפיה ושוק אליך שדיד גמע אללה ביננא עלי אסר חאל במנה וכרמה ואני קד</li>
<li>אנפדת אליך עידה כתב פלם אקרא לואחד מנהם גואב פלם יצל אלי</li>
<li>אלא ואחד והו אלדי וצל אמס וכנת מנתצרה לאכבארכם פאנא פי</li>
<li>אטריק חתא וצל אלי כתאב פלמא קריתה צרכת אלי אן גית אלבית</li>
<li>ואנא מא אהדא עלי בכוה ואחדה ואנה קד אפגעני וזאדני עלא</li>
<li>מא אנא פיה ואני כנת אשתהית לו כנת מוקאסמה לך פי חזנה ווחק לקד</li>
<li>כאן ענדנא מתל מא כאן ענדך לאנך תעלם איש הוא ענדנא לאני</li>
<li>מן וקת אן קרית אלכתאב מא הדא לנא עיש מן אכבאר אלדי ערפתנא</li>
<li>חאלהם פאסאל אללה אן יחסן לך אלעזא ואן יוברי קלבך ולך אסוה במן</li>
<li>תראהם וארגו אן תתכלץ אנת מן הדה אסנה ומן ענדך פהדא סביל</li>
<li>עלי אלכלק ומא בך בדא ואן נחן באכיין אלא יומנא הדא למא סמענא</li>
<li>כבר אבו אלחסן ובנת אבו עלי וכל יום יתטרא עלינא אלגמום ואבעתת</li>
<li>תסתקצי [מני] כבר אלבלד אן כאן אלמעאש טייב ואלאסעאר אמא</li>
<li>אלכבז רטל בדרהם ואנת תעלם אדא כאנת אלאסעאר קחיטה כאנת</li>
<li>אלמעא/י/ש ואקפה ותעלם [אן] טבריה ארכץ מן אלרמלה וקד תעלק</li>
<li>קלבנא בהא ואן כנת קד עזמת עלי אלמסיר אלי אשאם פיכון מסירך</li>
<li>אלי טברייה בעד אן נערפך כברנא ואנת תעלם אן סת אדאר</li>
<li>פמא בקי להא אחד אלי אללה [ו]אנת פתכון תסאל ענהא ואן כאנת תגי</li>
<li>מעך פארגו אן תגיבהא מעך ותרבח תואבהא פמא בקי להא אחד אן</li>
<li>תסתרכן אליה ואן עמתך פמא סמעת להא כבר מע אכבר אנאס פתערפני</li>
<li>כברהא ויכון כתאבך אלי סוק אליהוד אלי סיד והב ואסתר אלכביר אלדי ענד</li>
<li>חנה בנת כאלי אן יעטוה לאכתי ותחתפצו בה ואלמקץ ותוב והב פי בית</li>
<li>מוסי אבן כאלי תתרכ[והא] ואן גיתם פתגיבו כל שי מעכם ולא תכלו שיי</li>
<li>ואכתי אם בנדאר תסאל ענהא וען צביאנהא ותערפני כברהם קראת</li>
<li>עליך אפצל אלסל[אם] ועלי צביאנך אלסלאם ועלי מן תשמלה ענאיתך אלסלאם</li>
<li>ועלי מן יסאל [עני] אלסלאם וסיד והב ווהב יקרו עליך אלסלאם</li>
</ol>
                    
                </div>
            
                <div data-canvas="https://geniza.princeton.edu/documents/476/iiif/canvas/2/">
                    
                    
                    
                        <h3>(verso)</h3>
                    
                        <ol>
<li>יצל אלא כלפה אבן אבראהם (!) מן מובארך אבן והב יצל אן</li>
<li>אטביב אבן אלטברי שא אללה למטה הפוך: ותתפצל [ ] אלאח</li>
</ol>
                    
                </div>
            
        </section>
    </body>
</html>
