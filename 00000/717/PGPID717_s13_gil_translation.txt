recto

אני כותב לך, אדוני ורבי, ייתן לך אלוהים אריכות ימים ויתמיד את עזרתו לך ואת שלומך ואת חסדיו לך ויכה את
אויביך, מהבית, בכ"ד באדר ראשון, יחתום אותו אלוהים עלינו ועליך במיטב
חותמו; אחרי בוא מכתבך שבו אתה כותב על שלומך ועל בריאותך, יתמידם לך אלוהים ברחמיו.
עוד כתבת על ה' הדינרים. מיד מיהרתי ושילמתי מהם לאבו עמראן בן הנגיד
כפי שכתבת, ג' דינרים, והוא אז בצרה והגיעו אליו בזמנה, אל ישלול אלוהים ממנו את המזל 
ויביא לו תועלת במה שיעשה. ואשלם את הדינר לר' משה דיין ברקה, ודינר
ליחזקאל האלכסנדרוני כאשר כתבת; הוא חולה, אצלו בבית; יגמול אלוהים למי שמשלם
ואל ישלול ממנו את מיטב המזל. עוד כתבת על עניין הניל ; כבר סידרתי אותו, ותבעתי מחסון 
את התרמיל והביא לי דבר פחות שלא היה טוב בשבילי, וסידרתי שילך עמו אל השוק, ומכר אותו
בג' פחות רבע, וקניתי לך נאד טוב, כמו שקניתי לעצמי, בו' וחצי. אני אלך אל
ביתך ואמסור את סיר האבן, כפי שכתבת, ואקח את המכתב. אני, אדוני, יודע את מצבך
שאתה נתון בו, ואילו יכולתי(?), אלוהים הוא היודע הייתי מביא שמחה ללבך; ייטב אפוא 
לבך. עוד כתבת על עניין האלום, אבל לא הגיע מזה כלום, והביזנטים אינם קונים דבר
בטרם יגיע וייוודע מחירו .... (אם) יגיע .... משהו
אמסור לו. קיבלתי מכתב מהאדון אבו אלאפראח ערוס, ובו הוא כותב לי
שבא אליו ר' צדקה ואמר לו שעיכבו כאן לעלאן כ"ז וחצי וכי שילם
לו מהם ח' דינרים. 

verso

וקיבלתי מכתב מר' צדקה והוא כותב: שילמתי לו כ"ז דינר וחצי; על כן כאשר ישלם .... ייקח ממנו קבלה
בשבילי שקיבל אותם ואני אקח אותם מכספו .... את
כ"ז הדינרים וחצי וייקח ממנו מכתב אלי על זאת, כדי שאשתמש אני בכספו; בשם אלוהים, 
אל יעכב דבר מכספו, כי כבר לקחתי אותם אני מכספו. עד עכשיו לא נמכר
האזוביון .... חשבון .... הסוכר ותמצית הוורדים מה עלי לשלם
לעמראן בעדם, כתוב לי על זה במכתבך במפורט. הסל שבו הסוכר ותמצית הוורדים
כבר הגיע בשלום, עם הלוח. כתבתי לפני כן אל האדון אבו אלאפראח בדבר קניית מיץ פירות 
והודיע לי שהוא ביוקר, על כן אל יקנהו לי, אלוהים יגמול לו על זאת. ר' צדקה כתב שהבגד הוא
אצל אדוננו שר השרים ירום הודו; אבקש ממך שתנשק בשמי להדרתו ותודיע לו
שאני מתפלל למענו, וכל תפילתי היא למענו, ייתן לו אלוהים אריכות ימים. את אשר יסתכם בעד הבגד קבל בשבילי
(שיהיה) אצלך, עד שתקבל מכתב ממני מה לעשות בזה. כתבתי בחיפזון, הואילה
לסלוח ; קבל נא את מיטב דרישות השלום, והאדון אבו אסחק ואשתו דורשים בשלומך, 

verso, margins
והאדון אבו אלסריר פרח בן יוסף דורש בשלומך, ונהוראי בני מנשק את ידך ודורש בשלום הדרתך, ובני משפחתו מתפללים למענך הרבה מאוד. 
verso, address
אדוני ורבי אבו עמראן מוסא בן אבי אלחי נ"ע, ייתן לו אלוהים אריכות ימים ויחמיר את עזרתו לו; אוהבו המודה לו, נתן בן נהוראי נ"ע. 