
<html>
    <head>
        <title>Transcription of Letter: Bodl. MS heb. d 66/57</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. d 66/57</h1>

        <p>S. D. Goitein, <em>Palestinian Jewry in Early Islamic and Crusader Times‎</em> (in Hebrew) (Jerusalem: Yad Izhak Ben Zvi Publications, 1980).</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-57/1.json">
                    
                    
                    
                        <h3>Recto:</h3>
                    
                        <ol>
<li>???</li>
<li>אעלם אלולד אלעזיז אלחכים אבו זכרי ופקה אללה תע</li>
<li>אנני וצלת אלי אלמטילב יום אלגמעה אכר אלנהאר בעד</li>
<li>אן תרכנא אלקאפלה וסרת מע אתנין אעראב ראפקתהם</li>
<li>פי אלטריק וחצל לי משקה עטימה פי אלמשי וסוק אלדאבה</li>
<li>לאנהא כאנת מתקלה בעד אן פרקת אכתר מא פי אלכרג</li>
<li>לאהל אלקאפלה חתי אלפרו ואלכסא ואלתיאב ולטף אלבארי</li>
<li>ואגראני עלי עואידה אלגמילה אלרחימה לא זאלת אבדא</li>
<li>מנא ומנכם אמן ונסבת בעזרת שדי פיה פלמא אן</li>
<li>גאז חאמל הדה אלאחרף והו רסול אלסלטאן נצרה אללה תפצל</li>
<li>וקאל אכתב כתאבא נוצלה לך פאוציתה אן יסלמה לאחד</li>
<li>ממאליך אלמולי אלאגל אלכביר אלמוופק נור אלדולה יוצלה לאבני</li>
<li>ממלוכהם פאנעם ואכד הדא אלכתאב אליכם ליטמאן קלובכם</li>
<li>ותדעו לי באן לא יזיל ענ{י} תפצלה ויוצלני אליכם סאלם בעד</li>
<li>קצא אלחואיג בפצלה ובקי קלבי ענדך ומא עלמת איש גרי</li>
<li>לך פסאעה וקופך עלי הדה אלאחרף סייר לי כתאב בבושרי</li>
<li>כיר גרי לך תרזק מן ענד אללה תע ליטמאן קלבי ובמן</li>
<li>כלקך אנה מאלך נפסך ומאלך נפוס גמיע מא כלק אמא</li>
<li>תעוץ כלקך ותתוצא בחסן אלסיאסה מע אלנאס ומע אכוך</li>
<li>ומע מן אלזמך אללה באברארהא וכלץ נפסך מן עדאב אלדניא</li>
<li>ואלאכרה ומא אנת צגייר ואתעלם מן אלמאלך כמא קאל</li>
</ol>
                    
                        <h3>Right margin:</h3>
                    
                        <ol>
<li>אלנבי אל יתהלל הגבור בגבו(רתו) וג' כי אם בז(את) ית(הלל) המ(תהלל)</li>
<li>הש(כל) וידוע אותי כי אני יי עושה</li>
</ol>
                    
                        <h3>Upper margin:</h3>
                    
                        <ol>
<li>חסד משפט / וצדקה בארץ / כי באלה חפצ(תי) / נאם השם / אי כדא ארדת / אן</li>
<li>תפעלון (!) / תן לחכם ויחכם / עוד ושלום</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-57/2.json">
                    
                    
                    
                        <h3>Verso:</h3>
                    
                        <ol>
<li>ותסלם עלי רצי ופקה ותערפה</li>
<li>יתבת נפסה ויסתר ערצה וערץ ואלדיה</li>
<li>לוגה אללה ואלוציה לכם אלאתנין ומא ימדח</li>
<li>אלא אלכיר ופאעלה ותקול לה לא יגפל</li>
<li>ען אלחאגתין אלדי ענד אלאמאם ואדפע</li>
<li>לה אלכתאב יקראה ותוציה אן יקרא ולא</li>
<li>תוכדה ולא תחארבה לאנך תערף אן</li>
<li>אן כלקה מא יחתמל ואסתרו אנפסכם</li>
<li>וואלדיכם מן אלשתימה ממן לא יסוא אן יכלם</li>
<li>קד תעבת מן אלועץ אללה ילהמכם למצאלחכם</li>
<li>דניאכם ואכרתכם ולא ישמת בכם אלאעאדי</li>
<li>ותסלם עלי מולאנא אלסעיד אלמוופק אלאמיר אלאגל נור אלדולה</li>
<li>ותערפה דעאי לה ולאולאדה ותקול לה אן נחן מן עאילתה לעל</li>
<li>יסייר ללאסעד אלנצראני ויבלגה אן יכלץ לי אלדראהם בגיר</li>
<li>ענף לאן מא קצדנא אן יכון קלב אחד תקיל עלינא או יסייר</li>
<li>לאלשיך אלאמין ויקול לה מא נערף כלאץ אלי דרא אלא מנך</li>
<li>תציבהא [. . . . . . .] או [. . . . . ] וכד מנהא</li>
<li>ותסלם עלי אהל אלבית ואלצגייר ואם . . . . . . . . . . וגמיע אלאצ[דקא] ושלום</li>
</ol>
                    
                        <h3>Right margin (to be inserted after l. 17):</h3>
                    
                        <ol>
<li>אלדרהם אלבאקי ואדפע / לרצי חק אל[</li>
</ol>
                    
                        <h3>Upper margin:</h3>
                    
                        <ol>
<li>וסלם לי על (!) ר פרחיה / ווציה באלצגיר / ומא יציע לה שי / ושלום /</li>
<li>ולכלל הרבנים / שלומם / ירבה</li>
</ol>
                    
                        <h3>Address (upside down):</h3>
                    
                        <ol>
<li>الى القدس الشريف حرسه الله تعالى يسلم للحكيم الكحال ابو زكري</li>
<li>بن بو الفرج المعروف بابن الرئيس</li>
</ol>
                    
                </div>
            
        </section>
    </body>
</html>
