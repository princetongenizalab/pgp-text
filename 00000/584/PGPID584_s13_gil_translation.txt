recto

אני כותב לך, אדוני ורבי הנכבד, ייתן לך אלוהים אריכות ימים ויתמיד את עזרתו לך ואת שלומך
ואת חסדיו לך ויכה את אויביך, מן הבית, בכ"ב בתמוז, יחתום אותו
עליך אלוהים במיטב חותמו. אודיעך, אדוני, כי זה זמן רב לא
ראיתי מכתב ממך; והלוא שלחתי לך לפני כן מכתב עם אדוני חטן אלאאמדי,
ומאז ועד היום לא ראיתי מכתב ממך; אקווה לטוב, ברצון האל. אני
שואל אצל כל הבא על שלומך, אדוני, ונודעים לי ממך רק דברים משמחים,
תודה לאל. אצלנו, קהל המגרבים, שמחה
וששון שאין לתאר, על הנודע לנו בעניין אדוננו הראש
הנכבד מו"ר מבורך בן כבוד מו"ר סעיד, עוז בית ישראל ירום
הודו, ביקשתי מהאדון אבו אלחסן, חותני, שיכתוב לך במקומי,
וכמעט אף עמדתי לבוא אני עצמי במקום המכתב, אלא שהגיעו מקצת האוניות
והיו לי בהן דברים לקבל. הגיעו שתי האוניות שהפליגו
לטראבְּלֶס וקיבלתי בשבילך את הסל הקטן שהיה לך עם אבן
אלולאק; ואילו הסל שהיה עם אבן אלפלס(?) עואץ', לא הגיעה
האונייה (שהיה בה) עד היום הזה; אבל אני אקבל אותו בשבילך ממנו, ברצון האל.
אשר לסל הקטן שהיה לך עם אלברקי באוניית הסלטאן: חזר
הפקיד ואמר לי שהשאיר אותו עם הלאל והורה לו שימסור אותו
לבן אחותי; זאת לידיעתך אדוני; כל מי שיש לו באוניות
סחורה הוא במצב כפי שרק אלוהים יודע. נודע לנו ששאר האוניות
תחזורנה, וכי אין שם איש שמסוגל לעסוק בצפייתן. כל הסחורות
אין להן שוק, והן מונחות; אשר לגיל, כבר הורידו שליש המחיר, ובאו ביזנטים ואמרו
שאין לו שוק בקונסטנטינופול, והוא מונח; ויש לי עוגמת נפש איומה,
אלוהים יושיע ברחמיו. אני שולח לך את מיטב דרישות השלום, ולנסים
בנך דרישות שלום. דרוש נא בשמי בשלום האדון אבו עמראן. נהוראי בני
מנשק את ידך ודורש בשלומך.

verso

אני מבקש ממך, אדוני, אם נפגש אתה עם אדוננו הראש הנכבד
עוז בית ישראל ירום הודו, הודע לו את שמחתי ועליצותי ושמחת
כל ישראל, בשוב ראשותו אליו; אלוהים יעשה זאת ראשות
מתמדת ואושר בלתי פוסק ויודיע לו את ברכתו ויעזור לו
בה ויעשה כאשר ירצה; עשה בעניין זה אדוני כפי שתמצא
לנכון, וכפי שתוכל בזמן שכזה. עשה זאת בטובך ובחסדך, אל
תילקח ממני ואל אשאר בלעדיך. ושלום.

verso, address
הדרת אדוני החבר גדול הישיבה, מרנו ורבנו נהוראי ביר נסים ז"ל, ייתן לו אלוהים אריכות ימים ויתמיד את גדולתו. המודה לו ואוהבו נתן בן נהוראי נ"ע.