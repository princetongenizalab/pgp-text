
<html>
    <head>
        <title>Transcription of Letter: Bodl. MS heb. d 66/79</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. d 66/79</h1>

        <p>A. L. Udovitch, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-79/1.json">
                    
                    
                    
                        <ol>
<li>כתאבי אטאל אללה בקא מולאי אלשיך אל אגל ואדאם תאידה וסלאמ[תה]</li>
<li>ונעמאה וכבת אעדאה מן אל מסתקר ל ח' בקין מן תמוז כתמה</li>
<li>אללה עליך באחסן כאתמה אעלם מולאי אן לי מדה טוילה לם</li>
<li>ארא לך כתאב וקד כנת כתבת אליך כתאב מע סידי חסן אל אמדי</li>
<li>ולם ארא לך מן דאלך אל זמאן כתאב ארגו כיר אן שא אללה ואנא</li>
<li>אסל כל מן יצל ען חאל מולאי ומא יבלגני אלי כל מא נסר</li>
<li>ביה וללה אל חמד ולקד ענדנא ג'מאעת אל מג'ארבה מן אל פרח</li>
<li>ואל סרור מא לא אצפה ען מא יבלגנא מן חאל סידנא אל ריס</li>
<li>אל גליל מ' ור' מבורך בן כבוד מ' ור' סעיד נע עוז בית ישראל ירום</li>
<li>הודו וקד סאלת אל שיך אבו אל חסן צהרי ינוב עני פי כתאבה לה</li>
<li>וכנת עלי אני אכון מוצע כתאבי אלי אן וצלת בעץ' אל מראכב</li>
<li>וכאן לי פיהא שי נקבצה ווצלת אל מרכבין אלדי כאנת סאירה</li>
<li>אלי טראבלס וקבצת לך אל קפיפה אלדי כאנת לך מע אבן אל</li>
<li>מלאך ואמא אל סלה אלדי כאנת מע אבן אבי פלו עואץ' לם יצל אל</li>
<li>מרכב אלי יומי האדה ואנא אקבצהא לך מנה אן שא אללה ואל</li>
<li>קפיפה אלדי כאנת לך מע אל ברקי פי מרכב אל צלטאן רגע</li>
<li>אל צבי ודכר לי אנה תרכהא מע הלול ואוצאה ידפעהא</li>
<li>אלי אבן אכתי אעלמת מולאי דאלך וכל מן לה פי אל מראכב</li>
<li>שי הו תחת מא יעלמה לך וקד אתצל בנא אן בקית אל מראכב</li>
<li>תרג'ע לאן מא תם אחד יקדר עלי אל תבציר וג'מיע אל בצאיע</li>
<li>כאסרה ואקפה ואמא אל ניל קד חט תלת אל מאל ווצל אל רום כבר</li>
<li>אנא פי קצנטינה כאסד ואקף ואנא תחת ציק צרר אן עצים</li>
<li>אללה יפרג' ברחמה קראת עלי מולאי אפצל אל סלאם ועלי נסים</li>
<li>ולדה אל סלאם ואל יכצץ אטיב אל סלאם ונסים ולדנא</li>
<li>יקבל ידה ויכצה באל [סלאם]</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-79/2.json">
                    
                    
                    
                        <h3>page b</h3>
                    
                        <ol>
<li>ואנא אסל חצרתה אדא אג'תמע // בסידנא // אל ריס אל אגל</li>
<li>עוז בית ישראל ירום הודו יערפה פרחי ומסרתי ופרח</li>
</ol>
                    
                        <h3>!!!</h3>
                    
                        <ol>
<li>יראה וימכנה פי דאלך אל וקת פעל מולאי מתפצל לא</li>
<li>עדמתה ולא כלות מנה ושלום</li>
<li>חצרת מולאי ה[נ]כבד גדול הישיבה שאכרה ומחבה נתן בן נהראי נע</li>
<li>מרנו ורבנו נהראי ביר נסים זל</li>
<li>אטאל אללה בקאה ואדאם עזה</li>
</ol>
                    
                </div>
            
        </section>
    </body>
</html>
