
<html>
    <head>
        <title>Transcription of Letter: Bodl. MS heb. d 66/79</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. d 66/79</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-79/1.json">
                    
                    
                    
                        <h3>recto</h3>
                    
                        <ol>
<li><span lang="he">כתאבי אטאל אללה בקא מולאי אלשיך אלאגל ואדאם תאידה וסלאמתה&nbsp;</span></li>
<li><span lang="he">ונעמאה וכבת אעדאה מן אלמסתקר ל''ח בקי מן תמוז כתמה&nbsp;</span></li>
<li><span lang="he">אללה עליך באחסן כאתמה אעלם מולאי אן לי מדה טוילה לם&nbsp;</span></li>
<li><span lang="he">ארא לך כתאב וקד כנת כתבת אליך כתאב מע סידי חסן אלאמדי&nbsp;</span></li>
<li><span lang="he">ולם ארא לך מן דלך אלזמאן כתאב ארגו כיר אן שא אללה ואנא&nbsp;</span></li>
<li><span lang="he">אסל כל מן יצל ען חאל מולאי ומא יבלגני אלי כל מא נסר&nbsp;</span></li>
<li><span lang="he">ביה וללה אלחמד ולקד ענדנא ג'מאעת אלמג'ארבה מן אלפרח&nbsp;</span></li>
<li><span lang="he">ואלסרור מא לא אצפה מן מא יבלג'נא מן חאל סידנא אלריס&nbsp;</span></li>
<li><span lang="he">אלגליל מ' ור' מבורך בן כבוד מ ור' סעיד עוז בית ישראל ירום&nbsp;</span></li>
<li><span lang="he">הודו וקד סאלת אלשיך אבי אלחסן צהרי ינוב עני פי כתאבה לך&nbsp;</span></li>
<li><span lang="he">וכנת עלי אני אכון מוצע כתאבי אלי אן וצלת בעץ אלמררכב</span></li>
<li><span lang="he">וכאן לי פיהא שי אקבצה ווצלת אלמרכבין אלדי כאנת סאירה</span></li>
<li><span lang="he">אלי טראבלס וקבצ'ת לך אלקפיפה אלדי כאנת לך מע אבן אל</span></li>
<li><span lang="he">זלאק ואמא אלסלה אלדי כאנת מע אבן אלפלס עואץ לם יצל אל</span></li>
<li><span lang="he">מרכב אלי יומי האדה ואנא אקבצהא לך מנה אן שא אללה ואל</span></li>
<li><span lang="he">קפיפה אלדי כאנת לך מע אלברקי פי מרכב אלצלטאן רגע</span></li>
<li><span lang="he">אלצבי ודכר לי אנה תרכהא מע הלאל ואוצאה ידפעהא</span></li>
<li><span lang="he">אלי אבן אכתי אעלמת מולאי דלך וכל מן לה פי אלמראכב</span></li>
<li><span lang="he">שי הו תחת מא יעלמה אללה וקד אתצל בנא אן בקית אלמראכב</span></li>
<li><span lang="he">תרג'ע ואן מא תם אחד יקדר עלי אלתבציר וג'מיע אלבצ'איע</span></li>
<li><span lang="he">כאסדה ואקפה ואמא אלניל קד חט תלת אלמאל ווצלו אלרום דכרו</span></li>
<li><span lang="he">אנה פי קצנטינה(!) כאסד ואקף ואנא תחת ציק צדר אן עצים</span></li>
<li><span lang="he">אללה יפרג' ברחמתה קראת עלי מולאי אפצל אלסלאם ועלי נסים</span></li>
<li><span lang="he">ולדה אלסלאם ואלשיך אבו עמראן יכצה מני באלסלאם ונהראי ולדי</span></li>
<li><span lang="he">יקבל ידה ויכצה באלסלאם</span></li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-79/2.json">
                    
                    
                    
                        <h3>verso</h3>
                    
                        <ol>
<li><span lang="he">ואנא אסל חצרתה אדא אג'תמע ⟦במולאנא⟧ //בסידנא\\ אלרייס אלאגל&nbsp;</span></li>
<li><span lang="he">עוז בית ישראל ירום הודו יערפה פרחי ומסרתי ופרח&nbsp;</span></li>
<li><span lang="he">גמיע ישראל באעאדה ריאסתה אליה אללה יג'עלהא ריאסה אן&nbsp;</span></li>
<li><span lang="he">דאימה וסעאדה מתצלה ויערפה ברכתהא ויעינה</span></li>
<li><span lang="he">עליהא ויגעל מא אכתרה ויפעל פי דלך מולאי חסב מא&nbsp;</span></li>
<li><span lang="he">יראה וימכנה פי דלך אלוקת פעל מנעמא מתפצלא לא&nbsp;</span></li>
<li><span lang="he">עדמתה ולא כלות מנה ושלום</span></li>
</ol>
                    
                        <h3>verso, address</h3>
                    
                        <ol>
<li><span lang="he">חצרה מולאי החבר גדול הישיבה&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; שאכרה ומחבה נתן בן נהראי נ''ע</span></li>
<li><span lang="he">מרנו ורבנו נהראי ביר נסים ז''ל&nbsp;</span></li>
<li><span lang="he">אטאל אללה בקאה ואדאם עזה</span></li>
</ol>
                    
                </div>
            
        </section>
    </body>
</html>
