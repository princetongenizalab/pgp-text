
<html>
    <head>
        <title>Transcription of Letter: Moss. II,195</title>
    </head>
    <body style="max-width: 860px; margin: auto">
        <h1>Transcription of Letter: Moss. II,195</h1>

        <p>S. D. Goitein, <a href="https://doi.org/10.2307/1454586">"A Maghrebi Living in Cairo Implores His Karaite Wife to Return to Him,"</a> <em>The Jewish Quarterly Review</em> 73, no. 2 (n.p.: University of Pennsylvania Press, 1982), 138-145.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-MOSSERI-II-00195/canvas/1">
                    
                    
                    
                        <h3>Recto, main text:</h3>
                    
                        <ol>
<li>בשמ' רחמ'</li>
<li>ישא ברכה מאת יי וג' שלום רב לאהבי תורתך</li>
<li>חצרה מולאי אלשיך אלאגל אלרייס אלאכמל</li>
<li>אלפאצל אלבארע אלנביל אלסדיד פצל בן כלף</li>
<li>אעזה אללה ואמתעה בטול אלבקא וחסן אל</li>
<li>תופיק אמן אמא בעד פאנני קד עלם</li>
<li>אללה שדה שוקי אלי חצרה מולאי וסיידי</li>
<li>אעזה אללה וקד טאלת מדה מקאם זוגתי</li>
<li>ענדכם אלמערופה בסת אלסאדה בנת כלף</li>
<li>אלטראבלסייה זוגה מ יהודה המערבי ..</li>
<li>פאן כאן להא רגבה פי אלאתצאל בה ואלכון מעה</li>
<li>כמא כאנת ותכון זוגתה תחת ולאה ואמרה</li>
<li>פלתצעד אלי אלקאהרה צבט בן איוב ותסכן מע</li>
<li>ולייהא וזוגהא עזיז קלבהא וודידהא ויכון מעהא</li>
<li>הו עלי קצייה חסידי ישראל ואלכשירים מע נסאהם</li>
<li>והי תכון מחתרזה קלילה אלדכול ואלכרוג אלא למגלס</li>
<li>אלצלאה ענד אלקראיין ואלחמאם ותלזם בית זוגהא</li>
<li>והו פיפעל מעהא כמא קאל אללה סבח' פי שריעתה</li>
<li>אלהאדיה במחבה ורצא ואהבה וגודה צמיר</li>
<li>ואן לם תריד דלך פתטלקני ותנפצל מני ואמר</li>
<li>אתזוג פליס לי קדרה עלי אלעזובייה ואלוחדה</li>
<li>אכתר מן דלך וקד אכדת אלמסלה בחקהא</li>
</ol>
                    
                        <h3>Recto, right margin:</h3>
                    
                        <ol>
<li>ותגי תאכד מנאסגהא מן דאר אלקואס וצטלהא וציניתהא מן אלמעלמה</li>
<li>ותטלע אלקאהרה לביתי צבט בן איוב ולא תתאכר ען חואיגהא עאגלא</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-MOSSERI-II-00195/canvas/2">
                    
                    
                    
                        <h3>Verso, main text:</h3>
                    
                        <ol>
<li>ותגי תאכד חואיגהא שא כאנת תטלקני</li>
<li>או תתזוגני אנא לם אטלמהא ולא אגצבהא</li>
<li>מנאסגהא וזירהא .... אלזגאג ואלצנידיק</li>
<li>ענד ..ה דאר אל[קו]אס וצטלהא וציניתהא</li>
<li>ענד אלמעלמה מחר. אן תגי תתסלם שאת</li>
<li>תכון זוגתי שאת תטלקני אן רגעת לי פאנא</li>
<li>אכון מעהא אגוד ממא כנת ואכדם</li>
<li>ואטיע ואכרם ואבגל ואעז ואנא אלממלוך</li>
<li>והי אלסת אלמלכה ואנא עבדהא עתאקהא</li>
<li>והדא אלדי ילזמני ליס לי עלי אלעזובייה</li>
<li>ואלוחדה וסכני אלקאהרה כי קשה הוא ממני</li>
<li>ואן לם תגי תכלצני כרגת אלי אלריף תזוגת</li>
<li>סרעה פי עאגלא ותרגע תלומני ואנא</li>
<li>אלבראה מנהא אנא פטור אלעז/ו/בייה</li>
<li>ללאחראר ודוי אלעפה פי אלקאהרה צעבה</li>
<li>גדא אלעזובייה צעבה אן לם תגי מרת</li>
<li>מן אלבלד ללריף אלבנאת אלכתיר</li>
<li>ואתזוג מן אגודהן בנת או ארמלה</li>
<li>ושלום שלום</li>
</ol>
                    
                        <h3>Verso, margins:</h3>
                    
                        <ol>
<li>ואללה לא יכליני מולאי מן תפצלה בארסאל זוגתי אלי אלקאהרה</li>
<li>מע אלמגארבה קראיבהא פאלעזובייה באלקאהרה צעבה צעבה</li>
<li>ולא אקדר עלי דלך וסערנא אלכ'בז באלקאהרה תסעה</li>
<li>ארטאל כבז נקי דרהם ותמן ואלקמח ארדבין ואלטייב</li>
<li>תסעה ויבאת ורבע ואלכבז באיר ובקא לי בעד אלעתמה פי אלסוק</li>
<li>ואלשיך אבי אלמנגא אליום כתיר אלגאה ואלמחל ואבן אלסלעא</li>
<li>אבו נצר</li>
</ol>
                    
                </div>
            
                <div data-canvas="https://geniza.princeton.edu/documents/877/iiif/canvas/3/">
                    
                    
                    
                        <h3>Recto, upper margin:</h3>
                    
                        <ol>
<li>ובחק אלתוריה ואלדין ואלקבלה</li>
<li>לא תכליני מן זוגתי מהגה קלבי חביבתי</li>
</ol>
                    
                </div>
            
        </section>
    </body>
</html>
