
<html>
    <head>
        <title>Transcription of Legal document: NLI 577.3/1</title>
    </head>
    <body style="max-width: 860px; margin: auto">
        <h1>Transcription of Legal document: NLI 577.3/1</h1>

        <p>A. L. Udovitch, [digital geniza document edition].</p>

        
        <section dir="rtl" >
            
                <div data-canvas="https://geniza.princeton.edu/documents/847/iiif/canvas/1/">
                    
                    
                    
                        <ol>
<li>נחן אל שהוד אל מסמין אספל הדא אל כתאב חצר אלינא ר' עלאן בר אברהם בר עלאן וקאל לנא כנת כאלמת ר' יעקב בן סלמאן</li>
<li>אל מגרבי פי ז ברקלואת כתאן ודפע לי מן תמנהא קבל כרוגה בהא עשרין דינרא ונצף ובאע בעצהא פי צור ומצי באל</li>
<li>באקי אלי אל לאדקיה פבאעה תם בעד דלך ועד באל תמן אלי מצר פחאסבתה עלי אל תמן ואל וזן ואסתקר לי קבלה מ דינרא אחאלני</li>
<li>בהא עלי מר נהראי ביר נסים נע' בקבצהא מנה דנאניר גיאד ואזנה קבצת מנהא יג דינרא מן ר' אברהם ביר' יצחק</li>
<li>התלמיד נע' וקבצת כז דינרא ובקיה אל מ דינר מן ר נהראי ואלאן אשהדו עלי ואקנו מני מן אלאן ואכתבו ואכתמו לר</li>
<li>נהראי ור יעקב ליכון באידיהם חגה וותאק לליום ובעדה פי צחה עקלי ובדני וגואז אמרי טאיע גיר כארה לא מגבור</li>
<li>ולא מקהור באני קד אבריתהמא גמיעא מן כל טלב ודעוי כסאיר וגוה אל מטאלבאה ואל דעאוי ואן לם יבק לי ולא לאחד</li>
<li>מן גהתי עליהמא ולא עלי אחד מן גהתהמא לא שבועה דאוריתא ולא שבועה דרבנן ולא אפילו חרם סתם בין</li>
<li>במפרש בין בגילגול ומחלתי להם על הכל מחילה גמורה בעולם הזה ולעולם הבא גיר אן בקי לי עלי יעקב הדא</li>
<li>ז ברקלואת כתאן אלדי אעטיתהא לסלמון בן כלפה אכר גיר הדה אלדי קבצת תמנהא מן יעקב ואבריתה מנהא עליה</li>
<li>אן יטלב סלמון הדא בן כלפה באל חגה הדא אלדי כתבתהא לה בטלב סלמון באל גויים פאיש מא חצל מן גהתה סלמה לי</li>
<li>ואן ועאיד באללה לם יחצל שי כרגת אל מטאלבה פי דלך ביני ובין יעקב והדה אל מאטלבה פי מא יכתץ מן טלב סלמון לא</li>
<li>פי גירה וליס לי אן אטלבה בדיני אמות העולם בוגה ולא בסבב ואנמא טלבי מעה בדיני ישראל לא סואה וכל חגה</li>
<li>אכרגהא ערבי או עבראני אנא עלאן בר אברהם או אכרגהא אחד בסבב בראה פהי אפך וזור ובאטל</li>
<li>ומחאל לא ילתפת להא אחד מן אלחכאם ולא יחכם בהא ואבטלת כלמא עלי ורחתי בעדי מן אלאן</li>
<li>להמא ולורתתהמא בעדהמא באתקן ואשד מא רתבוה רבותינו וכ' ל ?? אלכתב ואקנינא</li>
<li>מן ר' עלאן לר' נהראי ור' יעקב עלי גמיע מא שרח פי הדא אל כתאב</li>
<li>לחדש אייר</li>
<li>יהושע ע</li>
</ol>
                    
                </div>
            
        </section>
    </body>
</html>
