
<html>
    <head>
        <title>Transcription of Letter: DK 237.2 (alt: XV)</title>
    </head>
    <body style="max-width: 860px; margin: auto">
        <h1>Transcription of Letter: DK 237.2 (alt: XV)</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/634/iiif/canvas/1/">
                    
                    
                    
                        <h3>Recto</h3>
                    
                        <ol>
<li>כתאבי יאסידי ומולאי אטאל אללה בקאך ואדאם סלאמתך וסעאדתך וציאנתך</li>
<li>מן אלפסטאט י בקין מן טבת ען סלאמה ואלחמד ללה רב אלעאלמין ושוק</li>
<li>[אליך שדיד] אסל אללה יקרב אלאגתמאע עלי אפצל עואידה אלגמילה כאן</li>
<li>וצלת אלי כתבך מן אללאדקיא ומן טראבלס ווקפת עליהא וסרני מנהא עלם</li>
<li>סלאמתך אדאמהא אללה לך לאני כנת משגול אלקלב בך כתיר לאן כאן &gt;וצל&lt;</li>
<li>כתאב בן אכת אלגזאל מן חלב ולם ידכרך ואשתגלת אלקלוב בך חתי</li>
<li>וצלת כתבך דכרת סלמך אללה מא בעתה לי מן אלעוד ומא חצל פיה</li>
<li>ראית פי הדה אלציפה נפאק פי אלעוד במצר מא ראית מתלה מן עמרי</li>
<li>קסים אלעוד אלדי אנפדתה מעך בעתה ז ותלת אלמן ומא כרגו אלרום</li>
<li>מן מצר ותרכו בהא עוד חתי אלבראיה טלבוהא עט[ים ו]לו כאנת</li>
<li>אלדי אנפדתהא אלי אלגרב כנת נאכד פיהא צרה גידה וליס יעלם אחד</li>
<li>שי כאן תקדם כתאבי אליך עטף כתאב אלחזן אלכאמכי בתאריך אלול</li>
<li>געלתה עטף כתאב אכי אליה ואכד עליה ידפעה אליך פיה שרח עטים</li>
<li>לאני חסבת אן יאכדך שהר תשרי פי אלקדס יבנה במהרה חתי ערפוני</li>
<li>אנך לם תלחק אלאעיאד וליס אשך אן אלכתאב ענד אלרגל והו משרוח</li>
<li>חתי אכבאר אלמגרב אשרחת לך פיה ארגוא (!) אנה וצל אליך דכרת סלמך אללה</li>
<li>אנך אשתרית סלת ענזרות סער ד ותלתין אלי אמנאן וליס פי בלד מצר</li>
<li>אכסד מנה וקד וצלת בחמד אללה פי הדא אלאסבוע אלי דאר מולאי אלשיך</li>
<li>אבי נצר אדאם אללה עזה ומא בצרתהא אלי אסעה ולם תשרח אן כאנת</li>
<li>גלאל או פיהא רקאק אגל ענזרות יסוי אליום ד אלי אמנאן והדא אלרזק</li>
<li>אלדי קוסם לנא אחסן אללה גזאך עלי כל חאל דפע עלי בן עקיב דינר</li>
<li>מאונת תניס ערפתך דלך דכרת יסידי אמר אלחריר וצל כתאב</li>
<li>יוסף אכי סלמה אללה אול אלזמאן ידכר וצול אלקטעתין אליה ואן</li>
<li>אלדי חצל פיה באסעאר מכתלפה ששעט ונצף ואן לם יקבץ מן</li>
<li>אלתמן שי ולם תכן כתבי וצלת אליה בשרח וכאן קד אשתרא לי רזמה</li>
<li>תצאף באזא תמן אלחריר אלי אלרזמה ושדהא וחצל פי גמלת אלרזמה</li>
<li>פיהא נחו קק דינר ווצלת באמר אללה ומנה סאלמא והי מכירה אן</li>
</ol>
                    
                        <h3>Right Margin</h3>
                    
                        <ol>
<li>וסלמוה ללחכם לאנה</li>
</ol>
                    
                </div>
            
                <div data-canvas="https://geniza.princeton.edu/documents/634/iiif/canvas/2/">
                    
                    
                    
                        <h3>Top Margin
Verso</h3>
                    
                        <ol>
<li>לא בוגה ולא בסבב דכרת יסידי סלמך אללה נשתרי לך בתמנה קרפה</li>
<li>קרנפל והי גאליה תסוי ב קירט אלמן וליס הי גידה ואלרזמה לם נביע</li>
<li>מנהא אלא אל [ ] יסיר לאן פי אלבלד אמראץ וכסאר ואנא אחלל קליל קליל</li>
<li>כמא תעלם פאן כנת מצטר אלי מא חצל פי גזך אכתב חתי אנפדה</li>
<li>אליך מני ונביע אנא אלרזמה אן שאללה ינעטי לכל דינר חקה ותצל אליך</li>
<li>כתב יוסף מע אלפיוג במא עמל מע אלמשתריין ויצל אליך מחאט</li>
<li>אלי אכר חבה ולא תשגל קלבך אכתב אלי[[ך]] במא תכתארה נעמל לך ולו</li>
<li>כאנת אלקרפה אלדי כתבת פיהא צאלחה אלתמן כנת אשתרי מן ענדי באזא</li>
<li>מא חצל חתי נצחח מא חצל לך ויצל אליך בעד דלך ואכתב במא תשתהי</li>
<li>אנא אבאלגך אליה קד אשרחת לך כל שי ואכבאר אלמגרב פיה גלא עטים</li>
<li>קמח ד אתמאן בדינר וזית ח בדינר ואמור מלתאדה אסל אללה ינטר אליהם</li>
<li>וכסאר עטים פי אלבלד ואלשלטון פי מוצעה יעמר אלמסילה ולא</li>
<li>עשה כלום ואלמ[ ] ואלכיר (?) יצל אלי אלקלעה מן בלד זואוה ומן אלגבאל</li>
<li>נפי אלעסכר גלא עטים ואלשיך אבי אלפרג נסים אל[ ] פי כל נעמה וגמיע</li>
<li>אצחאבנא בנעמה מע בן חמאד ערפתך דלך וצ[ל כתא]ב אלטלי (?) ליהודה</li>
<li>בן אלרקי והו פי וקתנא גאיב סאפר אלי אלצעיד מע כלוף צהרה ישתרו</li>
<li>כתאן וניל ערפתך דלך לא תקטע כתבך עני פי כל וקת וכץ נפסך באתם אלסלאם</li>
</ol>
                    
                        <h3>Right Margin</h3>
                    
                        <ol>
<li>ואכי וגמיע</li>
<li>אצחאבנא יכצוך</li>
<li>אלסלאם</li>
</ol>
<p>[[יקראך באלסלאם]]</p>
                    
                        <h3>Below, Upside-Down</h3>
                    
                        <ol>
<li>לסידי וריסי אבי סעיד מכלוף בן עזריה ננ מן אסחק בן דאוד ננ בן</li>
</ol>
<p>סגמאר</p>
<ol>
<li>בן מחאכם(?) ננ</li>
<li>אטאל אללה בקאה ואדאם סלאמתה וסעאדתה יצל אלי אלקדס יבנה במהרה</li>
</ol>
                    
                </div>
            
        </section>
    </body>
</html>
