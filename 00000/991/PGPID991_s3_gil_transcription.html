
<html>
    <head>
        <title>Transcription of Letter: T-S 13J19.16</title>
    </head>
    <body style="max-width: 860px; margin: auto">
        <h1>Transcription of Letter: T-S 13J19.16</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00019-00016/canvas/1">
                    
                    
                    
                        <p>....</p>
<p>א</p>
<ol>
<li>עלינא מנהם מא גרא וסאל אן יוטרח דאלך ולא שרט לא לנא ולא עלינא</li>
<li>ואוגיב אלי דאלך פלם יקבלו [ב]ל קאלו קד חצל לנא אלוקת אך זה היום</li>
<li>שקוינוהו מצאנו ראינו [פצרבו] בגיר שפקה כהנים ותלמידי חכ מצרובין</li>
<li>מחמולין ויש בוכים צועקים והם שמחים חתי קורי עליהם ואם לא השחק</li>
<li>היה לך יש אם בגנבים נמצא כי מדי דבריהם בם יתנודדו יא לית כאנו האולי אלשיוך</li>
<li>אלדי סאעדוהם עלי אלבאטל כאנו יגעלונא מוגתהדין מתל אצחאבהם אלדין הם</li>
<li>מוכתלפין אלמדאהב כל ואחד מנהם עלי מדהב ואדא גרא בינהם ובין אלרבנין כלאם</li>
<li>אתפקו כולהם כלמה ואחדה להכרית את שמם מן הארץ ויקולו נפלה לא תוסיף קום</li>
<li>נסיו אלקום קול אלחכים והאים יבקש את נרדף ואנה תעאלא מא אכלא רחמתה מן</li>
<li>הדה אלאומה חסדי יי כי לא תמנו וג בלתי חדשים לבקרים וג ואלוקת אייסנא אסתגתנא</li>
<li>רחמנא //חתי//כם מן נסא וצביאן כאנו ציאם לא יאכלו דביחה כם מן רבא שערה אלי וקת</li>
<li>רחם כי אם הוגה ורחם וג ואני כל מא אפכר פי מא גרא אתעגב כיף כאן הדא אל</li>
<li>מועגז אקול מאת יי היתה זאת וג ואשכר אללה ברוך יי אי אבו אשר נתן כזאת</li>
<li>בלב אדוננו המלך לעולם יחיה ובלב אדוננו המשנה //יצליחהו האים// לדבר בשלומנו ולדרוש</li>
<li>טובתינו יתרומם שמו לעדי עד מי שמע כזאת מי ראה כאלה וג אמרו לאים מה</li>
<li>נורא מעשיך הם בטחו בשריהם וסופריהם ועשיריהם והקרובים אל המלכות</li>
<li>ואנחנו בשם יי אינו נזכיר מה נשיב ליי כל תגמולוהי עלינו יא שיכי פי קלבי אש</li>
<li>יוקדת מן קום תגאיאו פי הלאכנא יגעלו אנפסהם אלשושנים וגירהם אלקוצים יגעלו</li>
<li>משכילים והם גיר מותפקין אי מנהם אלמשכיל מא יחתשמו מן מנא אלמופתקר</li>
<li>לצאחבה פי סאיר רסום יש אלגיר מנצוצה נחן או הם קד כאן להם אלכפאיה</li>
<li>פי מא בינהם ובין רבהם מא אדא דכרוה סבילתה יסתחו ויקולו ליס ואן כאן</li>
<li>אללה תעאלא קד געל //לנא// מוצע פי כדמה סולטאן נבלג אצחאבנא שהואתהם פי גירהם</li>
<li>טוב אשר תאחז בזה וגם מזה וג לא נאמן דעוה סו מן גירנא בל קד געלונא פי מנזלה</li>
<li>מן לא יתקבל אללה מנהם דועא ואדא נחן ענדהם בהדה אלמנזלה למא להם אן יתכתרו</li>
<li>בנא או יצאהרונא חראם עליהם דאלך אמא אנא אללה אלעלים אייש כונת אקול</li>
<li>לאצחאבנא אדא סמעתהם יקולו נריד אלפורקה מן האולי אלקום ממא אטהרו</li>
<li>לנא מן אלעדאוה אקול יאכותי לא יחסן הדא ביננא קד וגדנא אלשבטים אלדי</li>
<li>כאנו עובדי עבו זרה מא אמתנעו בית יהודה מן אלמוצאהרה הם אכותנא</li>
<li>אדא לם יכון עלינא שרט יחסן מנא אן לא נכאפיהם עלי מא גרא עלינא מנהם</li>
<li>הדא כלאמי ולקד אשנעו אצחאבנא אנהם צוורו פי אלפור ג אשכאץ ואנהם</li>
<li>אחרקוהם ותשאהדו עליהם פאחצר אלשיך אבו אלברכאת תבוא עליו ברכה</li>
<li>אלקאילין פאנכרו פקבח עליהם וקאל להם אדא כאנת שהאדתכם מן הדא</li>
<li>אלגנס פאנתם אהלכתם אלדוניא וגא צאחבה אבו עלי מוחסן דוכר בכיר</li>
<li>ואכברני ואכבר אלשיוך ואשאר אן לא מ[רד] לי מן הדה אלשנאעה אלא</li>
<li>באחראמה עלי מן פעל מא קיל ועלי מן אשנע במא ליס ליכאטר באלנפוס</li>
<li>ופועל דאלך פי יום תענית פי מגלס סוק אליהוד ואגתמעת אלגמאעה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00019-00016/canvas/2">
                    
                    
                    
                        <h3>(right margin)
verso</h3>
                    
                        <p>ב</p>
<ol>
<li>אחרמנא אחסמנא שק דאלך עלי כתיר מנהם לעלמהם אנהם כאנו יפעלו</li>
<li>דאלך ואמא מא דכרתה יא שיכי ען אלשכץ אלדי כאן אלאמל פיה מוסאעדה</li>
<li>אצחאבה באלג[מי]ל מא כפאה אנה מא סאעדה חת[י אנ]ה כאן פי כפה אלגיר ותבת</li>
<li>פיה מא קיל ויהי עם הארץ מרפים ידי עם יהודה ומבהלים אותם לבנות אנא</li>
<li>אעלם אנה יראעי אלקוום לאנהם ישדו מנה ויריד אלרגל אן אכון אתדבר בראיה</li>
<li>מא כפאה מא טרא ביני ובין אהל אלעראק מן כותב אן אחוגני אכתבהא בסבב</li>
<li>מא כתבו אלי אלכניסה אלמרסומה בהם יטלבו חקוק כאנת להם לם תזל כותבה אללה</li>
<li>אללה לא תתואנא אן תכתב אלי אלגמאעה אלשאמיין לאן לא תכרג ען רשות אלשאם</li>
<li>וקבלת מנה בסדאגיתי כאנה אראד אן אתבת לה אלרשות פי סאיר מנאפע</li>
<li>מצר יאכדה לנפסה אמא יאכלהא או יתוגה בהא למן יריד ואנא מן כארג אל</li>
<li>קרן בידי ואלצרע בידה ולקד תעגבת יא שיכי מן כלאמך מן תריד תסתצלחה</li>
<li>לא תגצבה אנא מא אגצבתה הו אגצבני ימוה עליי ענדה אני מא אקף עלי</li>
<li>טורקאתה יריד יכונו אלנאס ירגעו אלי ראיה אדא ראא אלנאס מאלו אלי גהה מאל</li>
<li>הו אלי גהה אוכרי חתי יורי אן אלכל מוחתאגין אליה אלאן איש ערבדה גירי אכיר</li>
<li>אליה אלחברייה קד חצלת לה מן ארתצא יחתכם בין ידיה יחתכם ומן אכתאר גירה</li>
<li>מא לה יעתרצה כמא הו כמא גירה בל גירה אעלם מנה ואן כאן אלי אלואגב</li>
<li>מא לה אן יחכם וחדה כמא קאלו אל תהי דן יחידי שאין דן יחידי אלא אחד ואלואגב</li>
<li>דיני ממונות בשלשה גזילות וחבלות בשלשה וג ועלי מא ביינו אלסבב אדא חצרו</li>
<li>אלכצום וסמעו כלאמהם ואחצרו דלאילהם ותאמלו קולהם ואגתמעו תלאתתהם</li>
<li>עלי קול ואחד חסן גמיל ואן אגמעו אלב עלי קול וואחד עלי קול עומל עלי</li>
<li>קול אלאתנין ובעד לא יכון בינהם ובין אלכצום שר ואמא ואחד לא יגוז</li>
<li>לאנה לא יומן מנה אלמיל אלי גהה דון אוכרי ומא יכפא ענך יא שיכי אידך אללה</li>
<li>אלחוכם אלדי חכם פי אמר צדיקך אבן אלרקי וגירה מא קד כתבת אליה סרא</li>
<li>ארשדה הו רגל קד אעגבתה נפסה אללה אלעלים אני אנא הודא אחרץ בגמיע</li>
<li>גהדי פי צלאח אלנאס מא יתם לי פכיף מן יכון גרצה יבלג שהואתה אליס קד חמלתה</li>
<li>נפסה אן יטרח לסידי אלשיך אבו דורה מעתרג ענד אלכצום אלי אן כלמוה בכלאם</li>
<li>צעב והו גאלס אללה אלשאהד עליי אן כאן אלשיך אבו דורה דוכר בכייר כתב אליי</li>
<li>אלא וכל כלאמה אללה אללה אחרץ פי אלצולח והודא כותבה תנבי ען כירייתה</li>
<li>אבקאה //אללה// וכותבך הם מתלה תסאלוני מא לא קודרה לי עליה לאן אלעאמה גלבת</li>
<li>עליי לו קולת מא לא יואפקהם מא לקבלו מני לאן מכנו אלכצום פי קלובהם</li>
<li>נאר לא תטפא ומע הדא אלכצום אחרץ פי אלפורקה אכתר מן אלרבאנין</li>
<li>ואני לקד חצלת פי הדא אלאמר מלאם מן אלגהתיין וכדאלך פי אמר הדא אל</li>
<li>חבר אלדי אסא אלי נפסה יגי אלי קום קד אבדלו ארואחהם ואמואלהם</li>
<li>יסתכצמהם וישלי עליהם ועליכם אלכצום ויקולו צהרת אלמגארבה</li>
<li>אפתנו אלשאם ואלמגארבה אפתנו מצר תאלמנה שפתי שקר ואנת</li>
<li>תקול יא שיכי מן תריד אן תסתצלחה לא תסתפסדה אן כאן לא ינצלח</li>
<li>הו אלא באסתפסאד מן וגדתה פי שדתי לא אנצלח אבדא ומתלה חרסה</li>
<li>אללה מא יכפא ענה מא וצא בה סידנא דויד לשלמה ולבני ברזלי הגלעדי וג ....</li>
</ol>
                    
                </div>
            
        </section>
    </body>
</html>
