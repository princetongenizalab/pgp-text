
<html>
    <head>
        <title>Transcription of Letter: Bodl. MS heb. b 11/10</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. b 11/10</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/b/canvas/ms-heb-b-11-10/1.json">
                    
                    
                    
                        <ol>
<li>כתאבי אטאל אללה בקא מולאי אלשיך אלפאצל ואדאם עזה ותאיידה וסעאדתה</li>
<li>וחראסתה וסלאמתה מן אלמסתקר אלקדס אלשריף חרסה אללה ועמרה</li>
<li>בבקאיה לתמאן כלון מן שעבאן ערפה אללה ברכתה במנה וכרמה</li>
<li>ומא יליה מן אלשהור ואלסנין ען סלאמה פי אלנפס ושגל קלב וצעובה אחואל</li>
<li>ואלחמד ללה עלי גמיע אלאמור ושוקי אליה שדיד ואלי נטר טלעתה אלמבארכה</li>
<li>[צאנהא] אללה וחרסהא וקרב אלאגתמאע בהא פי הדא אלמוצע אלכאץ עלי אסר</li>
<li>חאל במנה וכרמה ואסלה גל אסמה באלמנה באסתגאבה מא אנא מואצלה</li>
<li>למולאי אלשיך מן אלאדעייה אלצאלחה לילי ונהארי פי אבואב הדא אלקדס אלשריף</li>
<li>קדאם הדא אלבית אלגליל ואן ידים לה אלסלאמה ואלנעמה ויחרס אלנעם לדיה</li>
<li>ויכאתרהא אליה ולא אכלא דאימא מנה ומן מנאפעה ולא יעדמה פעל אלחסדים</li>
<li>ברחמתה ומא יכפא ענה האל ירבה כבודו ויתמיד שלום הודו סו חאל עבדה</li>
<li>ונקץ אמורה וסבבה אנקטאעה מן אלתצרף ותפרדה פי אלבית לטלבה מא</li>
<li>ירציה תע ולתופרה עלי אלצלאה פי אבואב הדא אלקדס אלשריף קדאם הדא</li>
<li>אלבית אלגליל האל אלהינו יקרב שכלולו בימינו בחיי ועל ידי הזקן החסיד הגדול</li>
<li>אדירנו ורבנו פאן ראי מולאי אלשיך צורו ירבה הדרו מסאעדתה ומעונתה</li>
<li>וארפאדה בשי ואגראה עלי אלמעהוד מן פצלה במא סהל פאן לה פי דלך</li>
<li>קרבא עטימא אלי אללה גל ועז ויגתנם מן עבדה חרסה אללה כתרה אלאדעייה</li>
<li>אלמבארכה בעקב כל צלאה ופי כל דעא פי אבואב הדא אלמקדש אלגליל</li>
<li>האל אלהינו יקרב שכלולו בימינו בחיי ועל ידי הזקן המכובד אדירנו ורבנו</li>
<li>ואן יבקי עלינא מולאי אלשיך ולדה אבו אלפצל רב עזרא החכם והישר והעניו</li>
<li>והחסיד והנדיב בכל דבר והמאושר בכל דבר ומולאי ולדה אבו אלחסין</li>
<li>רב מבורך בני כבוד גדו אדירנו ורבנו רב שמואל בן עזריה //בן מבשר// האל יתמיד [מש]ך</li>
<li>שלומיהם וירבה מאד גדולת הדריהם ויראם זרע תמימים וניניהם אחריהם</li>
<li>בחיי האדון המיוקר הישר המאושר הוריהם האלהים יתמיד שלום הודו</li>
<li>עלינו ועליהם ומא אראד ליעלמה מולאי אלשיך אדאם אללה עזה מן</li>
<li>כבר אלאביב פאנהם וקפו פי מסתהל הדא אלשהר והו שעבאן עלי חקל זרע</li>
<li>שעיר בדארה קפיז פכאן גאלבה אכצר מגבן ואליסיר פיה אכצר דגן והדא</li>
<li>אבלג חקל וגדוה פי נאחיה אלדארום אלתי הי אבלג אלנואחי פמא עולנא</li>
<li>עליה אללה /ס/יכון יעול עליה מן יקנעה מן אלאביב דון אלדון אלדון וקד מרו קום</li>
<li>מן בעד דלך אלי רפח ונואחיהא וקום אכר בעתהם מולאי אלרייס אדאם</li>
<li>אללה עזה אלי אלגוור אלי זגר ונואחיהא ואלאכואר מתראדפה [להא ולם]</li>
<li>יגדו שי אבלג ממא קד וגדוה: ערפת בדלך גליל חצרתה אדאם אללה</li>
<li>עזה ואן חצלת זיאדה מן בעד הדא ערפת [[חצרתה]] גליל חצרתה חרסה</li>
<li>אללה בדלך ושלום הודו אדירנו ורבנו הזקן המכובד והחסיד והישר</li>
<li>יגדל ויעצם מעתה ועד לעד וכצצת מוליי אלשיכיין ולדייה חרסהמא אללה</li>
<li>באפצל אלסלאם וכצצת מולאי אלשיך אלפאצל אבו אלחסין רב עלי בן</li>
<li>צדקה חמו מולאי אלשיך ולדה באפצל אלסלאם ואטייבה ואדכאה אסל אללה אשמאלה</li>
<li>פיה ופי כל מחסן כל דעוה צאלחה פי הדא אלקדס אלמבארך אנה ולי אל</li>
<li>אגאבה לא אלה אלא הו</li>
<li>משה בן יצחק עבדו המתפלל בכל עת בעדו</li>
</ol>
                    
                </div>
            
        </section>
    </body>
</html>
