
<html>
    <head>
        <title>Transcription of Letter: T-S 13J16.3</title>
    </head>
    <body style="max-width: 860px; margin: auto">
        <h1>Transcription of Letter: T-S 13J16.3</h1>

        <p>Miriam Frenkel, <em>The Compassionate and Benevolent: The Leading Elite in the Jewish Community of Alexandria in the Middle Ages‎</em> (in Hebrew) (Jerusalem: Ben-Zvi Institute for the Study of Jewish Communities in the East, 2006).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00016-00003/canvas/1">
                    
                    
                    
                        <ol>
<li>[ אל] כניסיה מחלקת ואנא אהדי אלקהל</li>
<li>ואסוסה אלי אן טמע פיי וצאר יגבהני באלקביח ואתגאצא ענה</li>
<li>ואקול לעלה ירתגע והו ינתסב אלי אלברקיין ואקול אלוקת צעב</li>
<li>וליס אריד אשגל קלב סיידנא יחי לעד לאנני אעלם שגל סרה</li>
<li>פי תלך אלמדה אלי אן עמד הדא אלאנסאן אלי צבי יתים רבאתה</li>
<li>ואלדתה ועלמתה אלמקרא גדבה אליה ואפסדה וקאל לה אנא</li>
<li>אתוכל לך עלי ואלדתך ואפסד בינה ובינהא וצמן ענה שרי</li>
<li>ענב ודכל אלצבי אלי ענד ואלדתה סרק מצחף תורה אבאעה לה</li>
<li>וגאת אלאלמנה קובלת וצווחת אלי אן אחצרתה קדאם אלקהל ואקמת</li>
<li>עליה אלהיבה ורדדת אלמצחף אודעתה ענד רבי אברהם אלדרעי</li>
<li>חרסה אללה ולם ירתגע אלא ולב אלצבי מצא אלי ענד אלקאצי</li>
<li>טאלבהא במיראת אביה ורגעת אסתדעיתה פי וסט אלקהל</li>
<li>וקלת לה יא הדא מא חלל אללה לך תפעל הדא אלאפעאל ותגהד</li>
<li>פי פסאד חאל הדא אלצבי מע אמה קאל ליס ארתגע ואנא אתוכל</li>
<li>לה ענד אלצלטאן ואטאלבהא קלת לה אנא ואלשיוך אמרה</li>
<li>יושבת בבית אלמנותה ליס לאחד יטאלבהא ובאלכאץ הי רבת</li>
<li>אולאדהא אטפאל אלי אן כברו ועלמתהם אלתורה ליס לך תצייק</li>
<li>עליהא באמרך לם יקבל אלי אן גאר להא רגל מן אקראבהא וקאל</li>
<li>לה אנת ליס תקבל מן חכם ישראל אלא באלצלטאן סיר מעה אלי</li>
<li>אלצלטאן ותואתבו גמיעא יגרי לנא צראע עצים במא גרי</li>
<li>בינהם וכתבו אלשיוך מחצר משרוח בגמיע קצתהם</li>
<li>ואנפדוה צחבה דאוד אלרומי ובלגנא אנה סאפר הו ואביה</li>
<li>ובן קריבה לקאהם אללה פעלהם וסינכשף לחצרה סיידנא תחיה</li>
<li>לעד אמורהם ממן יתק בה ואמתנעו אלברקיין מנה לגהלה</li>
<li>ובעלעזיז עלי אשגל קלב סיידנא פי הדא אלוקת ושלום הדרת</li>
<li>אדוננו יחי לעד ושלום הדרת חמודו השר הנכבד תחיה</li>
<li>לעד נצח אלממלוך וכל הקהל יכצו חצרה סיידנא ושלום</li>
</ol>
<p>הערות</p>
<ol>
<li>'היבה' - מורא, יראה. מונח המשמש לציון כוח המנהיג להשליט את סמכותו. ראו על כך כהן, שלטון, עמ' 250-248; גויטיין, חברה, ב, עמ' 35.</li>
</ol>
                    
                </div>
            
        </section>
    </body>
</html>
