
<html>
    <head>
        <title>Transcription of Legal document: Bodl. MS heb. a 3/9</title>
    </head>
    <body style="max-width: 860px; margin: auto">
        <h1>Transcription of Legal document: Bodl. MS heb. a 3/9</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" >
            
                <div data-canvas="https://princetongenizalab.github.io/iiif/bodleian/a/canvas/ms-heb-a-3-9/1.json">
                    
                    
                    
                        <ol>
<li>שאלה לפני אדוננו נשיא וגאון נטרוהי משמיא וגברוהי לסריה ומזליה</li>
<li>מא יקול אדוננו גאון פי ראובן מצרי אשתרא בצאיע מע שמעון סקלי במצר</li>
<li>ווזן כל ואחד מנהמא נצף [תלך א]] תמן תלך אלבצאיע בחאל סוי ותואקפא עלי</li>
<li>אן שמעון יחמל גמיע אלרחל צחבתה אלי סקליה ויתלי ביע גמיע אלרח[א]ל בנפסה</li>
<li>ומא ופקה אללה יתברך שמו לבדו מן אלפאיד כאן בינהמא נצפין כמא חאלהמא</li>
<li>פי ראס אלמאל פי אלאצל נצפין וכתבא בינהמא בדלך כתאב הדה נסכתה נסכתין</li>
<li>וינסך אלנאסך גמיע אלכתאב חרף בחרף</li>
<li>תם אנפד ראובן מע שמעון ד אעדאל כתאן ליביעהא לה ויאכד פיהא אלעמאלה</li>
<li>ואסתעאד ראובן אסם שמעון עלי אלד אעדאל אלמדכורה כוף מן אלעישור אלדי</li>
<li>חדת בסקליה עלי אלטראה אליהא וכתב בדלך ראובן עלי שמעון כתאב הדה</li>
<li>נסכתה חרף בחרף וינסך אלנאסך גמיע אלכתאב חרף בחרף</li>
<li>פאקלע שמעון מן אסכנדריה בכאפה אלרחל ואלד אעדאל אלמדכורה ומעה</li>
<li>רחאלאת אכד ללנאס יריד סקליה פמרץ ומאת ורמי פי אלבחר פי טריקה בעינה</li>
<li>וכאן מעה בן עמה ורגל אכר מן ישראל: ובעד מותה דכל אלמרכב אלי טראבלס</li>
<li>אלגרב ולם יתם לה אלוצול אלי סקליה וקבץ בית דין אלבלד ואלשיוך גמיע אלרחאלאת</li>
<li>אלתי כאנת פי אלמרכב ולשמעון אלמתופי בנת סגירה אלסן מע אמהא אלמנה</li>
<li>ואלרחל ען בכרה אביה מודוע בטראבלס בחאל שדאדה מן מצר //וקיל אן חמל בעצה אלי סקליה// פאראד</li>
<li>אלאן ראובן אן יוכל וכיל לקבץ נצף אלרחל אלדי לה פי אלאצל ואלד אעדאל כתאן</li>
<li>אלמדכורה פי אלשטר אלתאני מן יד בית דין אלמכאן ויבקא הנאך נצף אלרחל</li>
<li>אלאול אלדי יכץ [מנה] שמעון [אלנצף בחאלה] אלי אן יאתי כתאב בית דין סקליה במא</li>
<li>יראה מן אלתדביר לליתימה ואלאלמנה פהל יתם לראובן מא אראדה מן</li>
<li>קבץ רחלה ואלד אעדאל כתאן ביד וכילה בלא ימין או בעד אלימין מע אנה</li>
<li>עסקיה בעיניה קאי בסימניו חסב [אלמרסום פי כתאבה] //מא פי אלשטר// ואן וגב עליה ימין</li>
<li>כיף צורתהא ואי שי יחלף עליה והל יחתאג אדוננו גאון בית דין הגדול אן</li>
<li>יאמר בית דין שלמצרים אן יחלף ראובן עלי אלצנוף אלדי תלזמה ויכתב לה</li>
<li>בדלך מעשה וחיניד ינטלק לראובן טלב מא אראדה באמר בית דין הגדול</li>
<li>אד כאן הו יל אביהן שליתומין כיהא דאמור רבנן רבי ובית דינו אביהן של</li>
<li>יתומים פאן לם יכתפי בית דין שלטראבלס בדלך וראא עקלה אלרחל</li>
<li>אלי אן תכבר אליתומה לתחאכם ראובן וקאל ראובן אן עקל עלי רחלי אלקאים</li>
<li>בעינה אלדי אכתרה לא ינבאע פי טראבלס אלא באוכס תמן ואכדה אלסלטאן</li>
<li>בעלה אן יקול צאחבה גאיב או בעלה אנה לצביה יתימה יכון בידי אלי אן</li>
<li>יצל מסתחקה עלי מן יכון דרך רחלי עלי אליתימה אלדי עוקל בסבבהא או</li>
<li>עלי בית דין טראבלס אלדי לם ירגע אלי קול בית דין הגדול נטרוהי משמייא</li>
<li>יורנו רבנו אלגואב עלי כל חאל באלשרח אלביין למען ירוץ כל קורא בו</li>
<li>וכדלך יורנו רבנו אן כאן יגב עלי סלימאן בן שאול אלימין והו אלמדכור פי בטן</li>
<li>אלשטר אלאול אן לה דאכל אלבקם אלמדכור שדה בקם מחזומה בקנב וזנהא</li>
<li>קצה רטלא מע אן אסמה עליהא והו מחמול אליה מן קבל ראובן עיסקא</li>
<li>בעיניה וסימניו וראובן אלאן מעתרף לה בדלך חסב מא פי אלשטר ואי שי</li>
<li>צורה ימינה ועלי אי שי יחלף וכדלך יקבץ אלבקם יורנו רבנו</li>
<li>התשובה בדין על כל דבר ודבר ובעל הדין יוציא דינו לאמתו</li>
<li>ויאיר פניו באור החיים כאור מצדיקי הרבים ככוכבים</li>
</ol>
                    
                </div>
            
        </section>
    </body>
</html>
