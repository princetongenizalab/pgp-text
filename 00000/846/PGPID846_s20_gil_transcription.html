
<html>
    <head>
        <title>Transcription of Letter: IOM D 55.13</title>
    </head>
    <body style="max-width: 860px; margin: auto">
        <h1>Transcription of Letter: IOM D 55.13</h1>

        <p>Moshe Gil, <em>In the Kingdom of Ishmael‎</em> (in Hebrew) (Tel Aviv: Tel Aviv University, 1997), vol. 4.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/846/iiif/canvas/1/">
                    
                    
                    
                        <h3>Recto</h3>
                    
                        <ol>
<li><span lang="he">על שמך</span></li>
<li><span lang="he">כתאבי אטאל אללה בקא סידי ומולאי אלשיך אלגליל ואדאם חראסתה וחמאיתה ונעמאה וחסן עקבאה</span></li>
<li><span lang="he">ועגל בלקאה מן אלמהדיה אכר אב כתמה אללה עלי מולאי באפצ'ל כאתמה ואלאחואל חסנה מסתקימה</span></li>
<li><span lang="he">וללה אלחמד ולי כל נעמה &nbsp; &nbsp; &nbsp; &nbsp; &nbsp; וקד וצלת כתב מולאי אדאם אללה עזה במא אשגל סרי ואזעגני</span></li>
<li><span lang="he">ואקלקני וטייר אלנום ען עיני ממא דכר מא ערץ' לה מן וגע עין אסל אללה [תעאלי אן]</span></li>
<li><span lang="he">ישפיה ויכפיה ויעאפיה ולא יוקפני פיה מכרוהא מא אבקאה ויגעלני מן כל אלאסרי פד[אה וישלח]</span></li>
<li><span lang="he">דברו וירפאהו ירפאהו רפואה שלימה אמן&nbsp; &nbsp; &nbsp; &nbsp; וכן יהי רצון &nbsp; &nbsp; &nbsp; וקד אנפדת כתאבה אלי חצ'רה [ &nbsp; &nbsp; &nbsp; &nbsp; ]</span></li>
<li><span lang="he">אור העולם ווצל אלי כתאבה וערפני במא וקע עלי קלבה מן צ'עף אלעין ואשתגל סרה לדלך [ו...]</span></li>
<li><span lang="he">ודעא לה מא אסל אללה יתקבל מנה פיה ולם תטיב נפסי אלא בוצול אצחאבנא וערפוני אנה</span></li>
<li><span lang="he">&nbsp;בנעמה ואן פאקת עינה פחמדת אללה תעאלי ושכרתה עלי מא תפצ'ל מן עאפיתה ומא [תטיב]</span></li>
<li><span lang="he">&nbsp;נפסי באלתחקיק אלי וצול כתאבה אטלעני אללה עלי מא יסר מן נאחיתה אן שא אללה וממא אעלם</span></li>
<li><span lang="he">&nbsp;בה מולאי חרסה אללה אן קד אוקפת אנסן(!) מן קבלי לישתרי אלרקוק/בסוסה/ וידפע ללכאתב גיר אנה</span></li>
<li><span lang="he">&nbsp;ליס תם כאתב סוי ואחד והו יעלם אלאטפאל פאמא(!) יכתב אוקאת פוצל אלי י'ו' כראסה מקאבלה</span></li>
<li><span lang="he">&nbsp;ואלבקיה אוגב תאכירה אלעארץ' אלדי עארץ' לרבינו הרב הגדול ודלך אנה אנתהי אלי חדוד אליאס</span></li>
<li><span lang="he">&nbsp;פצגו אלנאס ואצ'טרבו לאנה נחמתנו בעניינו ובצלו נחיה בגוים פנט'ר אללה אלינא פיה ולם יפגענא</span></li>
<li><span lang="he">&nbsp;ויעמי עיוננא ובקי מעה בעץ' אלצ'עף אלי מדה ופי הדה אליומין וצל כתאבה אלגליל אלי מבשרא בזואל</span></li>
<li><span lang="he">&nbsp;דלך גמלה פחמדנא אללה עלי דלך אלדי נט'ר אלינא ולם ישמת בנא לאן חיאתה הי טלוע אלמדהב ואקאמה</span></li>
<li><span lang="he">&nbsp;אלתורה ותגדיד אלדין אסל אללה ימן עלינא ועלי סאיר אלקהלות בחיאתה ויגעלנא פראה מן כל סך</span></li>
<li><span lang="he">&nbsp;וקד וקף עלי אעתראצ'ה פי גואב רבינו האיי ז'ל' גיר אנה קאל אדאם אללה עזה נעלם אן פי גראבה ז'ל'</span></li>
<li><span lang="he">&nbsp;אעתראץ' פאדא וצל כתאבה פי מא אעתאץ עליה פיהא אביין לה דלך לאן לי פיהא גואב חסן פאתא חכם</span></li>
<li><span lang="he">&nbsp;אללה תעאלי פי אלכתאב אלואצל אלדי פיה אלאעתראץ' פי טריק סוסה פצעב דלך עלי אדוננו כתיר</span></li>
<li><span lang="he">&nbsp;וקד עטית אלכראריס אלואצלה מן סוסה אלי אלדמשקין [[קאלו]] יום וצלת מן סוסה קאלו מא ענדנא אין</span></li>
<li><span lang="he">&nbsp;נחמלהא והי תצל אליה פי אלמראכב אן שא אללה וקד אסתכתבת באלמהדיה מן פירוש רבינו [ &nbsp; &nbsp; &nbsp; &nbsp; &nbsp; &nbsp; &nbsp; ]</span></li>
<li><span lang="he">&nbsp;צדר למא ערצ'ת נסכה חסנה גיידה מצחחה ונחן עלי עקדהא ותוגיההא אליה קטעת אלמכאתבה</span></li>
<li><span lang="he">&nbsp;ואמר סידי ר' ישראל סלמה אללה קד וקפת עלי מא דכרת מן אמרה וקד וכלת וכיל והו בסוסה ורצל</span></li>
<li><span lang="he">&nbsp;אלי כתאבה ידכר אן אכתר מא קדרת עליה בעד סואל רבינו לה עלי י' דנא' ווצל אלי כתאב אכיה ידכר</span></li>
<li><span lang="he">&nbsp;בעד אימאן עטימה לקד יגוז לה ענדה זאיד אלק' דינ' ויסאל אן אבקי אלאמר אלי אן יכאתבה ואנא אקול [אן]</span></li>
<li><span lang="he">&nbsp;הדה אלי' דנא' אבריתה בעד משורה אדוננו אעלמת סידי דלך דכר אדאם אללה סיאדתה אעתדאר[ה]</span></li>
<li><span lang="he">&nbsp;ען ולדי אלכביר ואכי אלצגיר ואללה יעלם אנה ענדי אפצ'ל מן רוחי ואמא ולדי פמא ינתהי אליה ע[תב ?]</span></li>
<li><span lang="he">&nbsp;אבדא ומן כתרה מחבתי לה אכתרת פי לאימתה אסל אללה יחרס מולאי [ &nbsp; &nbsp; &nbsp; &nbsp; ] ואלאן טאבת נפסי [..]</span></li>
<li><span lang="he">&nbsp;אללה אד אצחב גליל סייד מתל מולאי ולא אשך אנה מקבל מופק חרסה אללה עלינא אגמעין [ולא]</span></li>
<li><span lang="he">&nbsp;אכלאנא מנה דכר סידי מא אנפד מע גלאם אלקאצי [[א]] פקאל לא סלמה אללה צאע אלשי פי ק[ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ]</span></li>
<li><span lang="he">&nbsp;עלינא אלשוראוין ואנא פכתבת אלי אכי אן [[יש]] יוגה מעה מתל מחדור ומא ישבהה ואמא...</span></li>
<li><span lang="he">&nbsp;וקאמת עלי חגה אלארסאל קאלו לאכיך עלינא מיל כיף לם יסלם עלינא שיה [[נוגהוה]] נגרברה עלי חסב</span></li>
<li><span lang="he">&nbsp;אלשהוה פאן וצל לתם יטלבה לאנה [ &nbsp; &nbsp; &nbsp; &nbsp; &nbsp; &nbsp; &nbsp; &nbsp; ]&nbsp; אברהם אלרסול והו ימצ'י אליכם פי הדה אלסנה אן שא אללה</span></li>
<li><span lang="he">&nbsp;דכר[[ת]] /סידי/מא סורת בה מן טלב אבן אלרייס רבינו נתן ז'ל' ללתורה ואגתהאדה פי אלקרא תם אללה</span></li>
<li><span lang="he">&nbsp;שבאבה ואעאנה וחרס חיאה מולאי אלרב אדאם אללה עזה וגמל בה פקד גדד אללה אלתררה עלי</span></li>
<li><span lang="he">&nbsp;ידיה ואנאר אלמדהב ואקאם אלדין לא אכלאה אללה מן אלתופיק פיגב יגתהד ויעלם מקראר</span></li>
<li><span lang="he">&nbsp;מא עמלה בתלך אלנאחיה ומא לה פי דלך מן אלאגר אסל אללה יעינה וינצרה ויכתר פי ישראל את[לה]</span></li>
<li><span lang="he">&nbsp;לא אשך אן ללה בהדא אלמדהב ענאיה אכידה לאנה לא יכלי אעצארהם ממן יגדד מא כל מנה</span></li>
<li><span lang="he">&nbsp;ויעלם מא יכאף אן ינסא מן פרוט פרוע לאן כדא ועדנא לא תשכח מפי זרעו ואלדי נבה עליה&nbsp;</span></li>
<li><span lang="he">&nbsp;מולאי אדאם אללה עזה פאלאחואל כל מא תתמאדא לכלף ואלנאס תחת חירה עט'ימה מן גהה סקליה</span></li>
</ol>
                    
                        <h3>Recto, margin</h3>
                    
                        <ol>
<li><span lang="he">ומא גרי עליהא מן אלעדו</span></li>
<li><span lang="he">ואנה מלך אכתרהא וגלאת אל</span></li>
<li><span lang="he">אסעאר ענדנא לאן ליס מעול הדא [אלבלאד]</span></li>
<li><span lang="he">אלא עליהא פי אלטעאם וסבי מנהא מן אצחאבנא</span></li>
<li><span lang="he">י'ב' עיאל ואמא אלגוים פמא להם עדד ולא אחצא</span></li>
<li><span lang="he">אסל אללה יסתר בקיה מן בהא מן ישראל ו[ &nbsp; &nbsp; &nbsp; &nbsp; &nbsp; &nbsp; &nbsp; ]</span></li>
<li><span lang="he">באלסיף ומאתו גמאעה מן ישראל פיהא אמור</span></li>
<li><span lang="he">כלהא תקתצ'י אלתלאף נטר אלינא אללה ברחמתה</span></li>
<li><span lang="he">וכבאנא פי כזאין עואפיה אעלמת סידי דלך</span></li>
<li><span lang="he">&nbsp;וכתאבה אלגליל אחב לא יכליני מנה בחאלה</span></li>
<li><span lang="he">&nbsp;ועארץ' אוטארה לאתפי(!) דלך נהאיה סארה</span></li>
<li><span lang="he">&nbsp;אן שא אללה כצצת מולאי באתם אלסלם</span></li>
<li><span lang="he">&nbsp;עבדה מוסי יכץ מולאי באתם אלסלם</span></li>
<li><span lang="he">&nbsp;חסבי תקחי באללה</span></li>
</ol>
                    
                </div>
            
                <div data-canvas="https://geniza.princeton.edu/documents/846/iiif/canvas/2/">
                    
                    
                    
                        <h3>Verso, right side</h3>
                    
                        <ol>
<li><span lang="he">סידי ומולאי אלשיך אלגליל אבי יחיי מ'ר' נהראי ביר' נסים נ'ע'</span></li>
<li><span lang="he">אטאל אללה בקאה ואדאם הראסתה ונעמאה</span></li>
</ol>
                    
                        <h3>Verso, left side</h3>
                    
                        <ol>
<li><span lang="he">לבראט בן משה נ'נ' בן סגמאר</span></li>
<li><span lang="he">مولاي ابي يحيى نهراي بن نسیم ادام الله عزه مستقره ان [شاء الله ]</span></li>
</ol>
                    
                </div>
            
        </section>
    </body>
</html>
