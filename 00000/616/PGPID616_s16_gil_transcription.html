
<html>
    <head>
        <title>Transcription of Letter: CHAPIRA 1*</title>
    </head>
    <body style="max-width: 860px; margin: auto">
        <h1>Transcription of Letter: CHAPIRA 1*</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/616/iiif/canvas/1/">
                    
                    
                    
                        <ol>
<li>כתאבי למולאי וסידי אלחבר א{ל}גליל אטאל אללה בקאה ואדאם עזה ותאידה וסעדתה</li>
<li>וסלאמתה מן אלמסתקר ען חאל סלאמה ועאפיה גמע אללה ביננא עלא אסר חאל</li>
<li>במנה וכרמה וקד עלם אללה תעאלא מא ענדי מן אלגם [מן] שגול קלבה</li>
<li>ולמא קד לחקה פי האדה אלסנה אלמבארכה מן תעב אלקלב וכתרת</li>
<li>אלהם ומע האדה אלגם אלכביר האדה אלחא{ד}תה פאסל אללה תברך ו/ת/עאלא</li>
<li>אן יגעלה פי חיז אסלאמה ויחיי ולדה רב ישועה ואן יגעל אלעאקבה</li>
<li>לכיר בחיאתה וחית ולדה וחיית מן ענדה אצאנהם אללה ולקד עלם אללה</li>
<li>אני מא בקית מגהוד פי מוכאטבת אבו אלחסן עמאר אטביב וכדאלך</li>
<li>מע אבו אלפרג הארון ולם יכון פי ואחד אומנהם //קצד// חאגה ומא מנה יום</li>
<li>אלא ואכאטב מולאי אלרייס שצ פי האדה אלבאב ויקול אן כול מן פי בית</li>
<li>אלמקדס יפזע מנהם ומא להאדה אלא אסיאסה וישחד שי אליסיר וקד</li>
<li>סכת אלתי תם מא כאן מן כופה //איה// שר וכונת קד אפצלתה ואנאן פהודי הו</li>
<li>צאעד ואללה יחסן אתופיק ואגמעתה ואבו עלי אבן אדבאב פהו צאעד בעד</li>
<li>אסבת ואלרייס פקד כאטבתה פי אמר אבו סעיד אבן נחמאן פי אמר</li>
<li>תיאבה וקאל נעאם ואתוב הו ענד ברכת עלי חאלה ודכר אנה מא יפצל</li>
<li>פערפתה דאלך ואנא אסלה חרסה אללה סעת וצול רוקעתי האדה יתפצל</li>
<li>יגתמע מע אבו סעיד כלפה אלמגרבי אלביאע זוג בנת יחיה אלעמאני</li>
<li>ויכצה עני באפצל אסלאם ויקבט לי מנה כמס אדנאניר גודד ומא</li>
<li>קד חצל מן רבחהא ואנא אערפה כיף כאנת אשרכה ודאלך אנה נזלנא</li>
<li>אלא אלרמלה ואגתמעת מעה וכאן ימור ויתרדד אלא עסקלאן ואלא [אלקודס</li>
<li>וינזל אלרמלה פקולת לה תאכד כמס אדנאניר תעמל בהא מא אסעד א[ללה</li>
<li>אלא תם אסנה אעני סנת אלגוים ומטינא אלי ענד אלרייס ואקנא מנא גמיע</li>
</ol>
                    
                        <h3>(margin)</h3>
                    
                        <ol>
<li>ומטא אלי עסקלאן</li>
<li>וצעד אלקודס ונזל</li>
<li>וקאל לי מן שהרין קד ארבחת דינר וליס לי</li>
<li>ואנא גד אלפאסח אנזל אלי אלרמלה</li>
<li>ואלא אסעה מא גא</li>
<li>וקד קיל לי</li>
<li>אנה יריד ימצי אלי עמאן</li>
<li>ואנא ואסטה פיהא</li>
<li>וקד גאת אסאעה ואצחאבהא</li>
<li>יטאלבוני בהא פיתפצל מולאי</li>
<li>אלחבר אדאם אללה עזה יקבץ האדה אדנאניר</li>
<li>ולא יחוגני אלי טולוע פאן ענדי וגע</li>
</ol>
                    
                </div>
            
                <div data-canvas="https://geniza.princeton.edu/documents/616/iiif/canvas/2/">
                    
                    
                    
                        <h3>verso</h3>
                    
                        <ol>
<li>וירסלהא מע מן יגי כתאבי בתקביצה להא ב/א/כתיאר אצחאבהא</li>
<li>ויכון דאלך סורעה ואן כונת אעלם שוגל קלבה וגמה פי האדה אלוקת</li>
<li>גיר אני מלזוז ואלס ועוז באללה יום י{נ}תפע שי פיסרע לי בגואב</li>
<li>חתא אחמל עלא נפסי ואטלע וארגו אלא יחוג אלי האדה ואן אחתג</li>
<li>באן כאן אתסלים קודאם ר יוסף אב בית דין פיכון דפעוה לה רוחסה</li>
<li>קודאם ר אליה השלישי שצ ואן יכון חאגה ישרפני בהא וינשק עני</li>
<li>ר שלמה אחיהא אללה ואהל אלבית אבקאהם אללה ויגעל מולאי</li>
<li>וולדה פי חיז אסלאמה ויגיב רבי אהרן בשלום ולא יגום האדה אלעגוז</li>
<li>זאדה וגיזהא פי חיית מן קד גאז בשלום אכץ חצרתה באפצל אסלאם</li>
<li>ועלא מן תוחטה עינאיתה אפצל אסלאם ועלא ר שלמה ואהל אלבית אסלאם</li>
<li>ועלא עמ/א/ר ומן ענדה אסלאם ועלי ר ישועה אפצל אסלאם וחסבי אללה וחדה</li>
<li>ישע יקרב</li>
</ol>
                    
                        <h3>address</h3>
                    
                        <ol>
<li>יצל למולאי וסידי אלחבר אבו פרג</li>
<li>שמעיה אטאל אללה בקאה ואדם</li>
<li>עזה אבן פרג רחמה אללה</li>
</ol>
<ol>
<li>מן שאכר תפצלה</li>
<li>סלאמה אבן יוסף אלהארוני</li>
<li>אלקודס אלמנעמר באב אלמגארה</li>
</ol>
                    
                </div>
            
        </section>
    </body>
</html>
