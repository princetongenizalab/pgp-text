recto

אני כותב לך, אדוני ורבי, ייתן לך אלוהים אריכות ימים ויתמיד את גדולתך ואת עזרתו לך 
ואת אושרך ואת סיפוקך ואת דאגתו לך ויהיה לך מגן ומושיע ויוסיף לך
מכל טוב וישפיע עליך חסדיו ויחסוך ממך כל דאגה ויתמוך בך
בכל אשר תפנה ויכוון דעתך להצליח בכל מעשיך, כי
אתה ראוי לזאת, בכ"ה באב, יודיעך אלוהים את בטחונו ואת ברכתו,
ואת ברכת הימים והחודשים שאחריו. לפני כן, אדוני, שלחתי
לך מכתבים אחרים ובהם פרטים על הקורות אותי בשהייתי
באלכסנדריה ובמהלך המסע; אבל לא ראיתי ממך תשובה על מה
שביקשתי ממך להודיעני, על הנעשה אצלך ועל מצבך; כי אני איני מפסיק
לשאול עליך כל הזמן. דאגתי אפוא מאוד בגלל ההפסקה במכתביך
אלי: אקווה שאתה עסוק בדברים טובים; עד שהגיע צאלח בן מרדוך
ושאלתיו על כלל ענייניך והודיעני רק דברים משמחים על
רוב החסד והטובה והיוקרה ועל האהבה והאחווה המתמדת
בינינו וכי אתה מצטער שאני כאן ושאיני נמצא
עמך. דברים אלה אצלי הם אף רבים וחזקים יותר. ועוד הודיע לי צאלח
שאתה, אדוני, מקווה לנסוע אל המקדש ייבנה במהרה ....
המק' ית' שמו יזכיך לזאת ויקיים לך את כל ההבטחות המשמחות.
ואני מבקש ממך, אדוני, כאשר יזכה אותך אלוהים ותגיע אל אותו
מקום, יהיה שמור, כי אז בכל אשר תבוא, אם מישהו מכיר אותי שם, אתה חייב לייצג
אותי, על פי הידוע לך עלי; ולמסור ממני לכל ידידי
את מיטב דרישות השלום ולהודיעם את אהבתי להם; ולאדוני 'הראש',
ישמור אלוהים את גדולתו ולאדוני אב בית דין ולבנו רבי צדוק
ולכל ידידינו. ואם תיפגש עם אדוני ורבי
האדון אבו אסחק בן התלמיד קרובנו, הודע לו
את אהבתי לו וכי אני מפיץ (שבחיו) בכל מקום; וכבר קיבלתי שני דינרים
טובים בניכוי שני קיראטים וחצי מאת אבו אלפצל חכמון 

recto, right margin
(1–11) בן אברהים בן אלקפצי עליו השלום, ומסרתי לו בתמורתם ארגז חרוזים 'שביבי אש', מקצתם בתפזורת ומקצתם מושחלים. אבקש ממך, אדוני, כאשר תיפגש עמו, סלק לו את שני הדינרים הנ"ל 
(22-12) וקח ממנו את הארגז וגמול לר טונה בשמי ועשה עמו חסדים, דהיינו בצורכי קניותיו, כי הוא דואג לי ומטפל בקניותי ואף בזמן הזה הוא הקל עלי
 
recto, top margin
בזאת במידה רבה; ומשתעשה זאת, הואילה גם למכור בשבילי את הארגז הזה, ותשתדל לקבל בעדך הרבה ככל האפשר, כי אדוני ז"ל שלח לי אותו מברקה; ואני יודע שצרכי הם אצלך, אדוני, בעלי מעמד מיוחד. 
verso

הואילה, אדוני, לכתוב לי כמה היתה ההכנסה ממנו כדי
שאסלק את תמורתו שם בדיוק; והלוא אתה, אדוני, אינך זקוק להוראות בעניין זה.
ממש היום יוצאת לדרך שיירה גדולה לברקה
עם בן שבל, וכבר שכרתי מהם בהמה בשבילי ובשביל
סחורתי בשלושה דינרים וחצי וכבר שילמתי את השכירות; רובם
אנשי ברקה והבטיחו לי לכבד ולדאוג לי בשבת
ושאר הדברים, כי אין בשיירה יהודי חוץ ממני, ואני
עם זאת בוטח באלוהים, יזמן לי מה שירצה. אבקש ממך, אדוני,
כי תודיעני את הנעשה אצל אדוני הרב ומה שלומו; שאלתי את צאלח
והודיע לי מקצת מזה ; אלוהים יעשה לי חסר וידאג לו ולא ייקח אותו מאתנו.
מסור לו ממני את מיטב דרישות השלום, ולאדוני החבר גיסך דרישות שלום,
ולאחי בני הכהן גיסיך דרישות שלום, ולכל
השואל עלי דרישת שלום. ולך עצמך, עם כל הנתונים להשגחתך, דרישות שלום. 

verso, address
אדוני ורבי האדון אבו יחיא רבי נהוראי בן נסים נ"נ, ייתן לו אלוהים אריכות ימים ויתמיד את שלומו: מודה חסדו יוסף בן שמריה הדיין הברקי. 
 