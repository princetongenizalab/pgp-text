
<html>
    <head>
        <title>Transcription of Letter: Bodl. MS heb. d 47/62</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. d 47/62</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/d/canvas/ms-heb-d-47-62/1.json">
                    
                    
                    
                        <h3>Recto</h3>
                    
                        <ol>
<li><span lang="he">כתאבי יאשיכי וסידי וריסי וגלילי אטאל אללה בקאך ואדאם איאם סלאמתך וסעאדתך</span></li>
<li><span lang="he">ען חאל סלאמה ועאפיה למוליהא אלחמד כתירא תקדם כתאבי אליך יאשיכי וסידי</span></li>
<li><span lang="he">ביד אלאשקר אלפיג וערפתך פיה וצול קנבאר כיארה ווצול אבי אלכיר בן עבא[ס]</span></li>
<li><span lang="he">סאלם ללה אלחמד ארגו וצולה אליך ווקופך עליה אן שאללה וערפתך אן וזנת ען</span></li>
<li><span lang="he">אלאעדאל גמיע מא לזמנא מן באקי סלפה ודאר מאנך ובאב רשיד וטלבת אן</span></li>
<li><span lang="he">נחמלהא מע בנאנה פלם יתפק לי חמלהא מעה לאן וגדת עדל אן ואחד מן אלאעדאל</span></li>
<li><span lang="he">סאל מנה זיבק אן יסיר ואנא נעמל עלי חלה ואצלאחה ונשדה וכאן כתב</span></li>
<li><span lang="he">אלי סידי אבו סעיד כלוף בן זכריא אידה אללה אנה סאל מולאי אלשיך אן יקבץ'</span></li>
<li><span lang="he">לה אלחמל אלואצל אליה צחבתי ואטלק ידי פיה אן ננפדה לה אין מא אתפק</span></li>
<li><span lang="he">וערפני אבי בכר וכיל אבן רסתם אידה אללה אן גמיע מא למולאי אלשיך מן</span></li>
<li><span lang="he">אלרחל ינזלה עלי אלשיך אבן רסתם וקד וקף מעי פי קבץ' אלאעדאל ומא</span></li>
<li><span lang="he">אלא מעונה גזאה אללה כירא ודכר לי אנה יקף מעי פי וצקהא אן שאללה</span></li>
<li><span lang="he">ואן אתפק לה וצקהא פי אלעיד הו יתכלף בהא אלי אן תצל אלי מולאי אלשיך אדאם</span></li>
<li><span lang="he">אללה עזה והי ד' אעדאל מנהא עדל ואחד לכאצה מולאי אלשיך ועדלין כלטה</span></li>
<li><span lang="he">כלוף בן זכריא אידה אללה ועדל עליה פרח בן סלימאן יצל אלי כלוף</span></li>
<li><span lang="he">ואלעדל אלדי כרג מנה אלזיבק אנה נעלם עלי חלה ואצלאחה ונטלע</span></li>
<li><span lang="he">בה מעי אן שאללה וכדלך אלצרה אלדי וצלת צחבתי אנא נטלע בהא</span></li>
<li><span lang="he">מעי אן שאללה או אן אתפק אחד אצחאבנא מן אלתקאת ננפדהא מעה בעד</span></li>
<li><span lang="he">אן נאכד פיהא ראי אבי אברהים אסמאעיל בן יוסף בן אבי עקבה וארגו</span></li>
<li><span lang="he">מן אללה אן יצל אלשכתור ונקבץ' לך אלצרה אלדי לך פיה אן שאללה וכתאבה</span></li>
<li><span lang="he">מולאי אלשיך לא יכליני מנה בחאלה וסלאמתה ומא יערץ עלי מולאי אלש[יך]</span></li>
<li><span lang="he">מן חאגה נאתי פיהא צארה ועלי כאצת מולאי אלשיך אלשריפה א[</span></li>
</ol>
                    
                        <h3>Right Margin</h3>
                    
                        <ol>
<li><span lang="he">אפצל אל</span></li>
<li><span lang="he">סלם</span></li>
<li><span lang="he">ובניה כל</span></li>
<li><span lang="he">ואחד באסמה</span></li>
<li><span lang="he">אפצ'ל אלסלם</span></li>
<li><span lang="he">ואטיבה</span></li>
<li><span lang="he">וגמיע מן</span></li>
<li><span lang="he">תשמלה</span></li>
<li><span lang="he">ענאיתך</span></li>
<li><span lang="he">אלסלם</span></li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-47-62/2.json">
                    
                    
                    
                        <h3>Verso</h3>
                    
                        <ol>
<li><span lang="he">שיכי ומולאי וסידי אלשיך אבי אלפרג אטאל אללה בקאה &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; מן אפרים &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; בן אסמאעיל נ'נ'</span></li>
<li><span lang="he">יוסף בן יעקוב נ'נ' בן עוכל אדאם אללה תאידה ונעמאה &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; שאכר תפצ'לה</span></li>
</ol>
                    
                </div>
            
        </section>
    </body>
</html>
