
<html>
    <head>
        <title>Transcription of Letter: T-S 13J16.4</title>
    </head>
    <body style="max-width: 860px; margin: auto">
        <h1>Transcription of Letter: T-S 13J16.4</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00016-00004/canvas/1">
                    
                    
                    
                        <h3>Recto</h3>
                    
                        <ol>
<li>כתאבי יאכי וסידי אלעזיז עלי אטאל אללה בקאך ואדאם נעמאך</li>
<li>וצרף אלאסוא ענך ברחמתה מן אלקדס עמרה אללה יום ערובה סוכות</li>
<li>מן בעד וצולי מן בלד אלרום אלהי ישראל ישימהו שממה וקד תפצל</li>
<li>אללה עלי וכלצני בעד צרות עטימה לו חתי גית אשרח לך דלך למא</li>
<li>כפתני חמלין ורק אקול ואשכר אלהי ישראל אודך על כל נוראות</li>
<li>נפלאת נפלאים מעשיך ונפשי יודעת מאד וקאל מציל עני מחזק</li>
<li>ממנו וקד אכרגני אללה מן אלחבוס מן אלקצטנטיניה וכנת אקול</li>
<li>ואנא פי בלד אלרום אן כלצני אללה אקים באלקדס ואלאן יאכי אנא</li>
<li>עלי אלאקאמה פי הדה אלסנה האהנא ולקד וצלת בעד תעב</li>
<li>כתיר ולו לם אקים פי מוצע בעד כרוגי מן אלקצטנטיניה נחו</li>
<li>אלכ שהו[ר] כנת אכתב אלספרים ואצייק עלי נפסי פי אלנפקה</li>
<li>אלי אן פצל מעי שי תחאמלת בה עלי אלטריק ובעת בעץ</li>
<li>תיאבי פי מדינה צור אלי אן וצלת ללקדס ואלאן קד כתבת</li>
<li>לסידי אבוסחק ברהון כתאב וסאלתה יקרצני ח דנאניר ינפדהא</li>
<li>אלי ויציפהא למא בי[ני] ובי[נ]ה מן אלחסאב פאחב תאכד עליה פי</li>
<li>דלך וכדלך אסאלך אנת א[ן תקרצני ה] דנאניר או ד דנאניר</li>
<li>ותשתרי לי מן דלך כסא אוסע [ ] או קרוי יכון תקיל לאן אל</li>
<li>קדס בארד עצים ותשתרי לי פרו טולה ה אשבאר אלבסה בין</li>
<li>אלתיאב ועמאמה גירי או נצף איש מא סהל עליך ותתבת</li>
<li>דלך עלי תציפה למא ביני ובינך לאן לך ענדי אלחסאב אלדי תערף</li>
<li>וקד כאן וצל אלי כתאבך מע ידעיה אלנרבוני וכתאב אכר מן</li>
<li>קבלה מע כתאב מן סידי אבו סעיד אדאם אללה עזה ולא גיר</li>
<li>ואלאן יאסידי לא תגפל ען הדא אלדי כתבת אליך ואני קד הלכת</li>
<li>באלברד וליס לי לא גבה ולא שי לאן כאנת עלי תיאב רומיה</li>
<li>בעתהא בצור ואבא פי ציקה עטימה אקול כק ירמיה</li>
<li>אני הגבר ראה עני בשבט עברתו וקאל איוב מעי רתחו</li>
<li>ולא דמו קדמוני ימי עני וקאל יי נתן ויי לקח יהי שם יי</li>
<li>מבורך ולא תטן אן הדא אלדי גרי עלי כלה והדה אלצרות עבת</li>
<li>בל אללה יתיבני אללה ויגעלהא תמחיץ למא סלף מן אלדנוב</li>
<li>מוסר יי בנ[י] אל תמאס [ו]אל [תקוץ] בתוכחתו כי את יאהב</li>
<li>יוכיח וכאב את בן ירצה</li>
</ol>
                    
                        <h3>Right Margin</h3>
                    
                        <ol>
<li>וענד וצול סלמא[ן]</li>
<li>בן שמעון יערפך</li>
<li>אלאסבאב וגמיע</li>
<li>מא אנא פי[ה]</li>
<li>ולא תתואנא פי</li>
<li>גמיע מא כתבתה</li>
<li>אליך אן שא אללה</li>
<li>וכדלך ת &gt; כ &lt; תב</li>
<li>מולאי אבוסחק</li>
<li>ברהון פי אל סחק ברהון</li>
<li>תוגיה אלדנאניר</li>
<li>לאן ליס בידי שי</li>
<li>ואללה ידרכני</li>
<li>מכאפאתכם</li>
<li>גמיעא אן שא אללה</li>
<li>קראת עלי כאצה</li>
<li>נפסך אלשריפה</li>
<li>אפצל אלסלם</li>
<li>וסידי אבו</li>
<li>סחק ברהון</li>
</ol>
                    
                        <h3>Top Margin</h3>
                    
                        <ol>
<li>בן צאלח אלסלם</li>
<li>וסידי אבו</li>
<li>אברהים</li>
<li>עיאש אל</li>
<li>סלם וגמיע</li>
<li>אצחאבנא</li>
<li>אלסלם</li>
<li>וכתבת</li>
<li>ען סרעה</li>
<li>פאעתדר</li>
<li>פי קלה</li>
<li>אלשרח</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00016-00004/canvas/2">
                    
                    
                    
                        <h3>Verso Right</h3>
                    
                        <ol>
<li>לאכי וסידי אבי יחיי נהראי בן נסים ננ בן נהראי ננ</li>
<li>אטאל אללה בקאה ואדאם תאיידה ונעמאה</li>
</ol>
                    
                        <h3>#</h3>
                    
                        <ol>
<li>نجا بن الحسين اﻻنصاري</li>
<li>ﻻخي وسيدي ابي يحيي نهراي بن نسيم بن نهراي المغربي</li>
<li>اطال الل٥ بقا٥ وادام عز٥ وتاييد٥ وسعادته ونعما٥</li>
</ol>
                    
                        <h3>#
Left</h3>
                    
                        <ol>
<li>מן ישראל בן נתן ננ בן נהראי ננ</li>
<li>בן עמה</li>
</ol>
                    
                        <h3>#</h3>
                    
                        <ol>
<li>محمد بن نجا</li>
<li>من اسراييل بن سهلان المغربي الفسطاط</li>
<li>ان شاء الله</li>
</ol>
                    
                </div>
            
        </section>
    </body>
</html>
