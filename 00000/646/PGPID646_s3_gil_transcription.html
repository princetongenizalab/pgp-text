
<html>
    <head>
        <title>Transcription of State document: ENA 4020.65</title>
    </head>
    <body style="max-width: 860px; margin: auto">
        <h1>Transcription of State document: ENA 4020.65</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 2.</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/55fa382c-e32b-4c5a-b8b6-258f3b780e2e/manifest/canvas/5e8b6430-5954-477e-a270-51e6d7bfe056">
                    
                    
                    
                        <h3>Recto</h3>
                    
                        <ol>
<li>ואלדי קצד אלדאע/י/ בכניסתין וריאסתין הם אצחאב /א/ב[ן]</li>
<li>אלסגלמאסי לאנהו אדא גאז אן תכון ריאסתין גאז אן תכון</li>
<li>תלאתה ואכתר מן {דלך} וודא דלך אלי מא לא נהאיה לה מן אלפתן</li>
<li>ואכד אלאמואל ואלאעראץ והתך אלחרים ובטלת אלחקוק</li>
<li>וצארת אלנעמה אלמצדק בהא כלא נעמה וצאר אקל</li>
<li>אלנאס לא יסתכלץ מנה חק וקאנון אלמדהב לא ריאסה עלי</li>
<li>ריאסה אלקדס לאנהא קבלתהם וקד אמ/ר/הם אללה תע/א/לי</li>
<li>באמתתאל אמר אלראיס אלדי יכון פי אלקדס ואלדכול</li>
<li>תחת אמרה ואן מן כאלפה פקד כאלף אללה ישהד ב/ד/לך</li>
<li>תוראתהם וכמא לא בקא ללגסם ברא/ס/ין כדאלך לא</li>
<li>קראר לבלדה בקאציין ואנמא נסיבת הדה אלכנאיס</li>
<li>אלי אלעראקין לאן להם רסם יעידו יום תאני בעד</li>
<li>תעידהם מענא פסאמחוהם בהא ריסא אלקדס</li>
<li>עלי טריק אלתפצל ליצלו פיהא יום עידהם אלדי הו</li>
<li>גד עידנא בעד תעידהם מענא ואמא גיר הדא</li>
<li>ליס ואלדלי &lt;ל&gt; עלי צחה מא דכרוה אלעביד אן באלשאם</li>
<li>{כנאיס ב} בלאד פיהא כנאיס ללעראקין ללצלאה</li>
<li>פקט וליס להם פיהא חאכם ולא גירה ואנמא גמיע מא</li>
<li>יפעל מעהם עלי טריק אלתפצל מן אלריס אלדי יכון פי אלקדס פי כל וקת לאן</li>
<li>מגיהום ללחג פי אלקדס ואלדי קאם פי הדא אלאמר פהם אלגמאעה</li>
<li>אלמתעצבין ליוסף יצהרו אלתעצב לראיס אלעראק לאנהם קד קררו</li>
<li>מעה אנה אדא תם לה אן יחצל בידה תוקיע מן אלח במא יתבת לה</li>
<li>בה ריאס&lt;ה&gt; אענהם עלי מא ירידוה מן דכר יוסף ואצחאבה</li>
<li>ולמולאנא צלואת אללה עליה ועלי אבאיה אלטאהרין ע/א/לי אלראי</li>
<li>פי אגאבה אלעביד אלי מלתמסהם { } פי מנע האול&lt;י&gt; אלקום אלדי</li>
<li>יוחאולו תשעת אחו/א/ל אלעבד פימא תצדקת עליה בה לאנה</li>
<li>מתי כאן לה שריך פי אלנעמה צארת נקמה וקד תצדקת אלח אלט</li>
<li>בסגלאת כתיר עלי ריסא כתיר עלי גאבר אלדהור אלדואוין</li>
<li>תשהד בדלך ולם תגעל לאחד מעהם פימא אנע/מ/ת עליהם</li>
<li>בה שריך לאן מוצוע סגל אלסלטאן א אל נ ליחס[ן ל]ה</li>
<li>ומיאי ושל&lt;ו&gt;ם</li>
</ol>
                    
                </div>
            
        </section>
    </body>
</html>
