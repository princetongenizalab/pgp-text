
<html>
    <head>
        <title>Transcription of Letter: Moss. V,363.2</title>
    </head>
    <body style="max-width: 860px; margin: auto">
        <h1>Transcription of Letter: Moss. V,363.2</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-MOSSERI-V-00363-00002/canvas/1">
                    
                    
                    
                        <ol>
<li>כתאבי יאסידי ומולאי וריסי אטאל אללה בקאך ואדאם עזך</li>
<li>ותאידך וסעאדתך מן צור לתסע בקין מן כסליו ען סלאמה</li>
<li>פי אלנפס לה אלחמד כתירא וקד עלם אללה תעאלא מא</li>
<li>ענדי מן אלשוק אליך יזיד אלוצף אללה תעאלא יקרב</li>
<li>אלאגתמאע ברחמתה   קד כאן כתאבי צדר אליך</li>
<li>ערפתך וצול אלגזל ומא תואנית פי באבה ווקת וצו[לה]</li>
<li>אסלמתה ענד צאנע יהודי תקה ובעד אן אוריתה</li>
<li>לצאנע ודכרו אנה ידכל עלי אלף סוקי ואן כאן</li>
<li>ביתי ידכל עלי אכתר בשי יסיר וכאן פוקה ארבעה</li>
<li>קקאלי גלאץ ומסוה ואסלמתה תובין סוקיה כמא</li>
<li>אמרת ובעד כל מסלה אכד צאנעהא נצף ורבע דינ[ר]</li>
<li>ויריד טרז סדס דינאר //ונצף קיראט// וקצארהא ודק כמסה קרא[ריט]</li>
<li>אלכל דינאר ותמן נזאריה והיה ענד אלצאנע [אלי]</li>
<li>וקתנא הדא ופי הדא אלאסבוע קדמהא</li>
</ol>
                    
                        <h3>(right margin)</h3>
                    
                        <ol>
<li>ואיש מא דכלהא מן אלגזל ערפתך</li>
<li>ואיש מא פצל ערפתך</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-MOSSERI-V-00363-00002/canvas/2">
                    
                    
                    
                        <h3>Verso</h3>
                    
                        <ol>
<li>ומא תת[        ]כל פי אלקצארה אלא בעד אלפסח לאנה שתא</li>
<li>ומא י[סה]ל אללה בקצארה פי אלשתא לאנהא מא תכרג</li>
<li>מתל קצארת אלציף ולו כנת ארסלתהא קבל אלאע[יאד]</li>
<li>בשהר כאן קד סהל אמרהא פי מדה יסירה וא[      ]</li>
<li>ותכץ נפסך חרסהא אללה מע בלסלאם ועלי אלחבר ר</li>
<li>אהרן ואכוה ועלי סאדתי אלריסא חפצהם אללה אלסלא[ם]</li>
<li>                  ואלגואב סרעה במא ענדך</li>
</ol>
                    
                        <h3>(upside down, right)</h3>
                    
                        <ol>
<li> لسيدي وموﻻي ورييسي الحابار ابي الفرج شمعيا بن الفرج</li>
<li> اطال الله بقاه وادام عزه وتاييده وسعادته</li>
<li> نجا بن الحسين اﻻنصاري</li>
</ol>
                    
                        <h3>(left)</h3>
                    
                        <ol>
<li> من محبه منشا بن يهوشوع</li>
<li> يصل القدس ان شاء الله عز وجل</li>
<li> علي بن محمد وولديه محمد وحسين</li>
</ol>
                    
                </div>
            
        </section>
    </body>
</html>
