
<html>
    <head>
        <title>Transcription of Letter: T-S 13J19.27</title>
    </head>
    <body style="max-width: 860px; margin: auto">
        <h1>Transcription of Letter: T-S 13J19.27</h1>

        <p>A. L. Udovitch, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00019-00027/canvas/1">
                    
                    
                    
                        <ol>
<li>כתאבי אטאל אללה בקא מולאי אלשיך ואדאם סלאמתה וסעאדתה ונעמתה מן מצר לז'</li>
<li>כלון מן תשרי בהדה אל אעיאד אל מבארכה בלגנא אללה אמתאלהא</li>
<li>ששים ושמחים במשכנת מבטחים וענדי מן אל שוק אליה מא יגוז אל וצף ובכאץ פי</li>
<li>הדה אל איאם ומא אפתקדת אנה יצום ויעיד ברא וקד נפדת כתבי אליה עדה ולם</li>
<li>ארא מנה גואב וקד אנפדת מנהא שי לתטאי וטייהא כתב כנת אכדתהא לה</li>
<li>מן אל פיג' ולא שך אנהא ענד אל חזן ומנהא כתאב לדמיאט ואעלמתה פי גמיעהא אן אל זפת</li>
<li>באקי והו יסוא אל יום ח' דנא' אל קנט' וענדי אנה פי הדה אל סנה יזיד ויטלע וכדלך אל שש ענדי</li>
<li>אנה יזיד לאן מא וצל מן אל גרב שי והו באקי איצא והו יסוא אל יום ג' דנא' ורבע אעני אל כז</li>
<li>ולולא אלדי וצל מן אל שאם לכאן נזיד תמנה לאן אנמא אוקפה בהדא אל סער אל שאמי ופי</li>
<li>הדה אל יומין וצל לה כתאב מן אלשיך אבו סעיד מן מראכב דמיאט דכר פיהא [א]בו אל</li>
<li>חסן בן ששון ורחמים רכב פי קארב אשתר[א]ה בן זרעה וכיל אל גנאני דכר אנה חמל</li>
<li>מעהם למולאי אל שיך זאיד עלי קנטאר חריר אללה תע' יכתב סלאמתהם ולולא כופי</li>
<li>אן יכאלפה אל כתאב פי אל טריק לגעלתה טי כתאבי הדא ודכר אן קד חצלת לכם איצא</li>
<li>קטיעה חריר פי צקליה איצא אלא אנה יקול אן וצל פי יומין קום מן צקליה אחכאואן ליס בהא</li>
<li>מרכב יסאפר ללשרק והו יקול אן וצל כתאב תמאם יקול אן אתפק מן יסאפר ללשרק</li>
<li>חמלת מא יחצל לכם ענדי וארגו יתפק מרכב יסאפר ואל אכבאר ענדנא ען אל מראכב</li>
<li>אל מבצלה אנהא עדאת בחסאב לאנהא אכדהא שראקי כתירה אללה תע יס[מ]ענא</li>
<li>סלאמתהא ואסעאר אל גרב אל כתאן מן יב' דינ' ליד' ואלפלפל לג' דינ' אל קנטאר לאן טלבוה אל</li>
<li>רום אללאך ע דינ' וחולה אלתיאב אלחלבי מן לח ובעד הדא רגעת לי אל קטן באעוה</li>
<li>אל שאמין י' דנא' אלקנטאר ודכרו אן וצל אליהם שי כתיר מן בלד אלרום ומא אקדר אצף</li>
<li>לך שגל קלבי באלברקלו פלפל ואלברקלו לאך אלדי כנת חמלתהם מע אסמעיל אולא</li>
<li>מא אערף מע מן חמלו אלי אלאן ואנפדת למולאי אסתעלם מנה אל כבר לם יגיני</li>
<li>גואב ואנפדת אלי אלשיך אבו עמראן קאל אל חסאב ענד ר' ישועה אעני שרח אל וסק</li>
<li>פאסלה יערפני שרח אלוסק כלה ושרח אלברקלוין מע מן חמלת לאן עלי קלבי מנהא</li>
<li>שגל עטים וארגו אנהא מע גיר שקורה ויערפני מתא יכון דכולה או אן כאן</li>
<li>ניחה ימור אסכנדריה וכאן לי יא מולאי פי אלרזמה אלדי וצלת עאם אול לכלטתי מע</li>
<li>אלשיך אבו סעיד יז רטל וכסר מפתול ופצלה אלמנקוץ אלדי באעה רטל ו&lt; מפתול איצא</li>
<li>וז ארטאל וכסר מצלב ולנסים בן אסחק ד' ארטאל ונצף כז בוזן אל גרב וגהת אטלבהא מן אל</li>
<li>שיך אבו אסחק גאני כתאב קאל מא וגדת לך שי ואזאד שגל קלבי עלי מא אנא פיה</li>
<li>וקד קאל לי אבו אל כיר אן מואלי קבץ פי גמלה מא קבץ מנה ד ארטאל ורבע כז</li>
</ol>
                    
                        <h3>right margin</h3>
                    
                        <ol>
<li>
<p><span lang="he">פי כרקה</span></p>
</li>
<li>
<p><span lang="he">עליהא</span></p>
</li>
<li>
<p><span lang="he">מכתוב נסים בן יצחק</span></p>
</li>
<li>
<p><span lang="he">ונהראי בן נסים&nbsp;</span></p>
</li>
<li>
<p><span lang="he">פיתפצל יערפני</span></p>
</li>
<li>
<p><span lang="he">איש סבב הד'ה</span></p>
</li>
<li>
<p><span lang="he">אלרזמה פקד</span></p>
</li>
<li>
<p><span lang="he">זאד אמרהא</span></p>
</li>
<li>
<p><span lang="he">עלי [[קלב]] מא</span></p>
</li>
<li>
<p><span lang="he">בי כתאבה</span></p>
</li>
<li>
<p><span lang="he">לא יכליני</span></p>
</li>
<li>
<p><span lang="he">מנה</span></p>
</li>
<li>
<p><span lang="he">בחאלה</span></p>
</li>
<li>
<p><span lang="he">וסלאמתה</span></p>
</li>
<li>
<p><span lang="he">וחגאתה(!)</span></p>
</li>
<li>
<p><span lang="he">פאני אסר</span></p>
</li>
<li>
<p><span lang="he">בהא אן שא אללה</span></p>
</li>
<li>
<p><span lang="he">קראת</span></p>
</li>
<li>
<p><span lang="he">עליה אתם</span></p>
</li>
<li>
<p><span lang="he">&nbsp;אלסלם</span></p>
</li>
<li>
<p><span lang="he">וסידנא אל</span></p>
</li>
<li>
<p><span lang="he">רב יכצה</span></p>
</li>
</ol>
                    
                        <h3>top margin</h3>
                    
                        <ol>
<li>
<p>באלסלם</p>
</li>
<li>
<p>ריהניה</p>
</li>
<li>
<p>בהד'ה</p>
</li>
<li>
<p>אלאעיאד</p>
</li>
<li>
<p>ויצף</p>
</li>
<li>
<p>תוחשה</p>
</li>
<li>
<p>אליה</p>
</li>
<li>
<p>ואצהארי</p>
</li>
<li>
<p>יכצרה</p>
</li>
<li>
<p>באל</p>
</li>
<li>
<p>סלם</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00019-00027/canvas/2">
                    
                    
                    
                        <h3>bottom margin</h3>
                    
                        <ol>
<li>מולאי אלשיך אבו אלפרג ישועה בן אסמעיל נ'נ'         שאכרה נהראי בן נסים נ'ע'</li>
<li>
<p>אטאל אללה בקאה ואדאם סלאמתה וסעאדתה ונעמתה      מסתקרה אן שא אללה</p>
</li>
</ol>
                    
                        <h3>verso</h3>
                    
                        <ol>
<li><span lang="he">וינעם יכץ עני מולאי אלחזן בתטאי אלסלם ואכוה אלסלם ויהניהם עני בהד'ה אלאעיאד</span></li>
<li><span lang="he">ויעתד'ר להם עני פי אלמכאתבה וקד אנפדת להם אלספר מכמל ביד תמאם וג'א הו וצרפה</span></li>
<li><span lang="he">שי מליח אללה תע' יסמעני סלאמתה פמא תם לי חתי תעבת פיה תעב עט'ים אללה תעאלי</span></li>
<li><span lang="he">יתוב אצחאבה ואלשיך אבו סלימאן וולדה יכ'צוה באלסלם ויהנוה בהדא אלעיד אלמבארך</span></li>
<li><span lang="he">ענדנא אליום י'ו' אצבע מן י'ח' דראע ואלקמח ענדנא מן די'נ' ונצף אלי דינ' ונצף ורבע ואכבאר</span></li>
<li><span lang="he">אסכנדריה רדיה גבארה ואבן אבי ידו חאצרוהא פי אלבר ואלקטאיע פי אלבחר לא דאכל</span></li>
<li><span lang="he">ולא כארג' אסל אללה יגעל אלעאקבה אלי כ'יר &nbsp; &nbsp; ותתפצ'ל תשתרי לי מעך משנתין </span><span lang="he">ללעציר גיאד</span></li>
<li><span lang="he">יכונו נאעמה ינטוו וש'לום' ר'ב' &nbsp; &nbsp; &nbsp; &nbsp; &nbsp; &nbsp; &nbsp; וחסבי אללה וחדה</span></li>
</ol>
                    
                </div>
            
        </section>
    </body>
</html>
