
<html>
    <head>
        <title>Transcription of Letter: T-S 13J19.27</title>
    </head>
    <body style="max-width: 860px; margin: auto">
        <h1>Transcription of Letter: T-S 13J19.27</h1>

        <p>A. L. Udovitch, [digital geniza document edition].</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00019-00027/canvas/1">
                    
                    
                    
                        <ol>
<li>כתאבי אטאל אללה בקא מולאי אלשיך ואדאם סלאמתה וסעאדתה ונעמתה מן מצר לז'</li>
<li>כלון מן תשרי בהדה אל אעיאד אל מבארכה בלגנא אללה אמתאלהא</li>
<li>ששים ושמחים במשכנת מבטחים וענדי מן אל שוק אליה מא יגוז אל וצף ובכאץ פי</li>
<li>הדה אל איאם ומא אפתקדת אנה יצום ויעיד ברא וקד נפדת כתבי אליה עדה ולם</li>
<li>ארא מנה גואב וקד אנפדת מנהא שי לתטאי וטייהא כתב כנת אכדתהא לה</li>
<li>מן אל פיג' ולא שך אנהא ענד אל חזן ומנהא כתאב לדמיאט ואעלמתה פי גמיעהא אן אל זפת</li>
<li>באקי והו יסוא אל יום ח' דנא' אל קנט' וענדי אנה פי הדה אל סנה יזיד ויטלע וכדלך אל שש ענדי</li>
<li>אנה יזיד לאן מא וצל מן אל גרב שי והו באקי איצא והו יסוא אל יום ג' דנא' ורבע אעני אל כז</li>
<li>ולולא אלדי וצל מן אל שאם לכאן נזיד תמנה לאן אנמא אוקפה בהדא אל סער אל שאמי ופי</li>
<li>הדה אל יומין וצל לה כתאב מן אלשיך אבו סעיד מן מראכב דמיאט דכר פיהא [א]בו אל</li>
<li>חסן בן ששון ורחמים רכב פי קארב אשתר[א]ה בן זרעה וכיל אל גנאני דכר אנה חמל</li>
<li>מעהם למולאי אל שיך זאיד עלי קנטאר חריר אללה תע' יכתב סלאמתהם ולולא כופי</li>
<li>אן יכאלפה אל כתאב פי אל טריק לגעלתה טי כתאבי הדא ודכר אן קד חצלת לכם איצא</li>
<li>קטיעה חריר פי צקליה איצא אלא אנה יקול אן וצל פי יומין קום מן צקליה אחכאואן ליס בהא</li>
<li>מרכב יסאפר ללשרק והו יקול אן וצל כתאב תמאם יקול אן אתפק מן יסאפר ללשרק</li>
<li>חמלת מא יחצל לכם ענדי וארגו יתפק מרכב יסאפר ואל אכבאר ענדנא ען אל מראכב</li>
<li>אל מבצלה אנהא עדאת בחסאב לאנהא אכדהא שראקי כתירה אללה תע יס[מ]ענא</li>
<li>סלאמתהא ואסעאר אל גרב אל כתאן מן יב' דינ' ליד' ואלפלפל לג' דינ' אל קנטאר לאן טלבוה אל</li>
<li>רום אללאך ע דינ' וחולה אלתיאב אלחלבי מן לח ובעד הדא רגעת לי אל קטן באעוה</li>
<li>אל שאמין י' דנא' אלקנטאר ודכרו אן וצל אליהם שי כתיר מן בלד אלרום ומא אקדר אצף</li>
<li>לך שגל קלבי באלברקלו פלפל ואלברקלו לאך אלדי כנת חמלתהם מע אסמעיל אולא</li>
<li>מא אערף מע מן חמלו אלי אלאן ואנפדת למולאי אסתעלם מנה אל כבר לם יגיני</li>
<li>גואב ואנפדת אלי אלשיך אבו עמראן קאל אל חסאב ענד ר' ישועה אעני שרח אל וסק</li>
<li>פאסלה יערפני שרח אלוסק כלה ושרח אלברקלוין מע מן חמלת לאן עלי קלבי מנהא</li>
<li>שגל עטים וארגו אנהא מע גיר שקורה ויערפני מתא יכון דכולה או אן כאן</li>
<li>ניחה ימור אסכנדריה וכאן לי יא מולאי פי אלרזמה אלדי וצלת עאם אול לכלטתי מע</li>
<li>אלשיך אבו סעיד יז רטל וכסר מפתול ופצלה אלמנקוץ אלדי באעה רטל ו&lt; מפתול איצא</li>
<li>וז ארטאל וכסר מצלב ולנסים בן אסחק ד' ארטאל ונצף כז בוזן אל גרב וגהת אטלבהא מן אל</li>
<li>שיך אבו אסחק גאני כתאב קאל מא וגדת לך שי ואזאד שגל קלבי עלי מא אנא פיה</li>
<li>וקד קאל לי אבו אל כיר אן מואלי קבץ פי גמלה מא קבץ מנה ד ארטאל ורבע כז</li>
</ol>
                    
                        <h3>margin</h3>
                    
                        <p>עליהא / פיכרקה / נסים בן יצחק / ונהראי בן נסים / פיתפצל יערפני / איש</p>
<p>סבב הדה / אל רזמה פקד / זאד אמרהא / עלי [[קלבי]] מא / בי כתאבה / לא</p>
<p>יכליני / מנה / בחאלה / וסלאמתה / וחאגאתה / פאני אסר / בהא אן שא אללה</p>
<p>קראת / עליך אתם / אל סלם / וסידנא אל / רב רב יכצה /</p>
                    
                        <h3>the other side</h3>
                    
                        <p>באל סלם ויהנאה בהדה / אל אעיאד / ויצף תוחשה / אליה / ואצהארי / יכצוה</p>
<p>באל / סלם /</p>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00019-00027/canvas/2">
                    
                    
                    
                        <h3>page b</h3>
                    
                        <ol>
<li>וינעם יכץ עני מולאי אל חזן באתם אל סלם ואכוה אל סלם ויהניהם עני בהדה אל אעיאד</li>
<li>ויעתדר להם עני פי אל מכאתבה וקד אנפדת להם אל ספר מכמל ביד תמאם וגא הו וצרפה</li>
<li>שי מליח אללה תע' יסמעני סלאמתה פמא תם לה חתי תעבת פיה תעב עטים אללה תעאלי</li>
<li>יתיב אצחאבה ואלשיך אבו סלימאן וולדה יכוצה באל סלם ויהנוה בהדא אל עיד אל מבארך ואלמא</li>
<li>ענדנא אל יום יו' אצבע מן יח' דראע ואל קמח ענדנא מן דינ' ונצף אלי דינ' ונצף ורבע ואכבאר</li>
<li>אסכנדריה רדיה גבארה ואבן אבוידו חאצרוהא פי אל בר ואלקטאיע פי אל בחר לא דאכל</li>
<li>ולא כארג אסל אללה יגעל אל עאקבה אלי כיר ותתפצל תשתרי לי מעך משנתין גיאד ללעציר</li>
<li>יכונו נאעמה ינטוו ושלום רב וחסבי אללה וחדה מולאי אל שיך אבו אל פרג ישועה בן אסמעיל נע אטאל אללה בקאה ואדאם סלאמתה וסעאדתה ונעמתה</li>
</ol>
<p>שאכרה נהראי בן נסים נע</p>
<p>מסתקרה אן שא אללה</p>
                    
                </div>
            
        </section>
    </body>
</html>
