
<html>
    <head>
        <title>Transcription of Letter: T-S 13J17.11</title>
    </head>
    <body style="max-width: 860px; margin: auto">
        <h1>Transcription of Letter: T-S 13J17.11</h1>

        <p>S. D. Goitein, <a href="https://www.jstor.org/stable/23593013">"Jewish Trade in the Mediterranean at the Beginning of the Eleventh Century‎"</a> (in Hebrew), <em>Tarbiz‎</em> 36, no. 4 (Jerusalem: Mandel Institute for Jewish Studies, 1967), 366-395.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00017-00011/canvas/1">
                    
                    
                    
                        <h3>Recto</h3>
                    
                        <ol>
<li>בסם אללה אלעטים כתאבי יאשיכי ורייסי [....].......אטאל אללה</li>
<li>בקאך ואדאם נעמתך ומן תופיקוה לא אכלאך מן אסכנדריה יום אלה</li>
<li>מסתהל מרחשון ען חאל סלאמה וללה אלחמד וען שוק אליך קרב אללה</li>
<li>אלאשתמאע עלי כיר אנה ולי דלך אעלם מולאי אלשיך אני וצלת אלי הון</li>
<li>לי יומין בעד אקאמה פי אלטריק ו איאם וסאלת ען אכבאר וכיל אלמקרוץ</li>
<li>וערפת אנה קבץ מן בן עמראן חק יב עדל כתאן בוצאטה ש דינ'</li>
<li>ובאע אלמרכב עליה וקבצהא בשהאדת גוים שהדו עליה ממן כאנ[ו]</li>
<li>מעי פי אלמרכב וצח דלך וקבצהא באלקאצי ואמא עוקל רחלי בסבבה</li>
<li>אלד אעדאל אלפלפל אלדי תעלם קצתהא אעלם האדא פטייב נפסך תם</li>
<li>אן וגדו ללמקרוץ דפתר פיה שרח חיסאבך מעו מא וגה אליך ומא</li>
<li>וצל אליה מנך .....חיסאבך נאחיה וקבץ לך וכילה גמיע מאלך ענד</li>
<li>אלרגל ובן אלבסמלי צהר עליה אלרחל ורפע ללקירואן לעבד בן האשם</li>
<li>אלקאצי ולסעה מא נעלמו מא יכון אסל מן אללה חסן אלעאקבה לך</li>
<li>ולנא ולכל ישר' וכאן וצולי יום ערפה עיד אלקום ולם נציב</li>
<li>בן גות קאעד תם כיפת נדפע אלכתאב פי איאם אלעיד יחצל לה</li>
<li>נסיאן ואנא גד כתאבי נמצי לביתה אליה נהניה באלעיד ונדפעו</li>
<li>אליה ונאכד גואבה ואלחאגה אן שא אללה ושעיב אלוכיל נחן</li>
<li>מסתגנין ענה פי דאלך אללה יחסן אלכלאץ מא וקע שגל אלקלב</li>
<li>אלא עליי אעקלת רחלי ומצא לי בין אלביעתין ק דינ' ותעוק רחלי</li>
<li>אלי אכר וקת אללה יסלמה ומא תריד עלמה פי יומנא האדא</li>
<li>וצל קארב לטיף מן מדינא (!) סקליה בעהד טכ יום פיה גבן</li>
<li>ל ראתב ודכרו אן מרכב בן געפר אקלע מעהום פי לילא וכלא</li>
<li>מרכבין תוסק וראהם מן אלמדינא בן דיסור אללדי מצא מן הון</li>
<li>ומרכב לראיק ומרכבין מן כרא לפלאיה בקמח אללה יסלמהא</li>
<li>ואן לקאו אלמראכב אלמנכסרה פי אלבחר מן טו יום ואן אלכתאן</li>
<li>בסקליה כה רבאעי אלקנטאר כאסד ויגיו נאס כתירה חגאג</li>
</ol>
                    
                        <h3>margin:</h3>
                    
                        <ol>
<li>ולם יצל פיה כתאב ליהודי ואן כתב אלקום פי מרכב בן געפר אללה יטאלעך עלי כיר</li>
<li>ולא תקטע כתאבך עני אן וצל אליך כתוב מן אלוכיל (!) אלמקרוץ אן תציר לך בכיר</li>
<li>ומא שך אנה יכתוב אליך בשרח מא עמלה בעד דיך אלכתוב אלאולה</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00017-00011/canvas/2">
                    
                    
                    
                        <h3>page b:</h3>
                    
                        <ol>
<li>קראת עלי סידי אלשיך אפצל אלסלאם וגמיע פתיאנך ומן תשמלה</li>
<li>ענאיתך אפצל אלסלאם ומא כאנת לך הון מן חאגה תשרפני</li>
<li>בקצאהא ואלסלאם עליך ועלי אללה תוכלת ועקב שלום</li>
</ol>
                    
                        <h3>the address with the letters upside down:</h3>
                    
                        <ol>
<li>שיכי ורייסי ואלעזיז עלי אבו אלפרג יוסף מן כלוף בן זכריא אלאשקר נ[נ</li>
<li>בן יעקב בן עוכל אטאל אללה בקאה ואדאם שאכר תפצליה</li>
<li>סלאמתה ורעאיתה וחפצה במצר אן שא אללה גל ועז</li>
</ol>
                    
                        <h3>#</h3>
                    
                        <ol>
<li>وصل لست خلت من شوال سنة احد وعشرين واربع مائة</li>
</ol>
                    
                </div>
            
        </section>
    </body>
</html>
