
<html>
    <head>
        <title>Hebrew Translation of Letter: Bodl. MS heb. d 66/91</title>
    </head>
    <body style="max-width: 860px; margin: auto">
        <h1>Hebrew Translation of Letter: Bodl. MS heb. d 66/91</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section lang="he" dir="rtl">
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-91/1.json">
                    
                    
                    
                        <h3>recto</h3>
                    
                        <ol>
<li><span lang="he">אני כותב לך, אדוני ורבי, ייתן לך אלוהים אריכות ימים ויתמיד את עזרתו לך ואת שלומך ואת חסדו לך</span></li>
<li><span lang="he">וישמיד את אויביך, בי' בכסלו, יחתום אותו אלוהים עליך אדוני במיטב חותמו,</span></li>
<li><span lang="he">אחרי בוא מכתבך עם בן השופט, שבו אתה כותב על שלומך ועל בריאותך, יתמידן</span></li>
<li><span lang="he">לך אלוהים ברחמיו. לפני כן שלחתי לך אדוני מכתבים מפורטים עם אדוני</span></li>
<li><span lang="he">ורבי אבו עמראן סגולת הישיבה, יתמיד אלוהים את גדולתו, ושלחתי לך עמו</span></li>
<li><span lang="he">את חלקך מן הענבר ואת ק' גליונות הזהב המרובעים, ואת כד השמן שקניתי</span></li>
<li><span lang="he">בשבילך. אתה חייב בעדו דינר וקיראט, והאדון אבו עמראן לקח בעדו ג' דרהמים,</span></li>
<li><span lang="he">ובעד ההובלה שני קיראטים, סך הכול תמורתו דינר ושמינית, אקווה שאלוהים ישמיעני</span></li>
<li><span lang="he">שהכול הגיע בשלום, ברצון האל. כתבת אדוני על העניין שעליו נפגשת עם האדון אבו</span></li>
<li><span lang="he">זכרי, ייתן לו אלוהים שלום, אבל מכתבך על זאת הגיע אלי רק אחרי שהאדון אבו אלסָרוּר&nbsp;</span></li>
<li><span lang="he">נסע, כי אכן הייתי שואל אותו על זאת; ואולם החשבון שהיה ביני ובין</span></li>
<li><span lang="he">האדון אבו אלסָרוּר הוא במַהְדייה. אקווה שאלוהים יעזור, ויגיעו להסדר</span></li>
<li><span lang="he">ביניהם, ברצון האל, ולא יהיה צורך בזאת. הודיע לי האדון אבו</span></li>
<li><span lang="he">אלפַצְל בן אלרַחְבִּי מה שאמר האדון אבו זכרי: 'חי אלוהים, אין לי כלום נגד</span></li>
<li><span lang="he">האיש הזה, אלא שהאדון אבו אלסָרוּר עיכב לי סחורה זו ואחרות',</span></li>
<li><span lang="he">והוא מבקש מאלוהים שישפוט את מי שגרם נזק רב לו ולזכותו. דע אדוני, ייתן לך</span></li>
<li><span lang="he">אלוהים שלום, שסבלתי בגלל הסודר הזה, ארור זמנו מאצל אלוהים,</span></li>
<li><span lang="he">כי כמעט פניתי לסלטאן נגד זה שעשה אותו; כי נגמרה לו הכותנה בעוד שנותר</span></li>
<li><span lang="he">ממנו מעט, אבל לא מצאתי לו משהו דומה, אז קניתי לו חצי אוקיה (כותנה) ושמו אותה</span></li>
<li><span lang="he">בצדו (של הסודר). הוא עם מוביל מכתבי זה. שילמתי בעד החוטים והכותנה</span></li>
<li><span lang="he">ושכר (ההובלה) של הסודר: דינר וחצי ושמינית; אקווה מאלוהים שיהיה מתאים</span></li>
<li><span lang="he">לתכליתו. גביתי בשבילך משכירות הבית ד' דינרים פחות</span></li>
<li><span lang="he">שליש; הוצאתי בשבילך בַמַגְרִבּ: סודר, שמן, זפת ים: ג' דינרים;</span></li>
<li><span lang="he">היתרה לזכותך, אדוני, שני שלישי דינר; רשמתי בשבילך מה שגביתי ומה</span></li>
<li><span lang="he">שהוצאתי. דע, אדוני, שכתבתי לך כבר מה שעשיתי</span></li>
<li><span lang="he">בעניין הבית. והלכתי אל מנהלת הבית והודעתי לה מה שילמו לך</span></li>
<li><span lang="he">בעדו; לא תמצא לביתך עוד אחת כמוה, בייחוד ששמה</span></li>
<li><span lang="he">יצא לתהילה אצל השכנים; אילו הסתלקת ממנו, לא היה חסר</span></li>
<li><span lang="he">מי שירצה להשתכן בו; ולחצתי עליה בשבילך עד שהביאה לי ג' דינרים,</span></li>
<li><span lang="he">מהם שני דינרים ושישית בזהב, כ' קיראטים ורק'; סך הכול, ג' דינרים,</span></li>
<li><span lang="he">והם עם מוביל מכתבי זה,</span></li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-91/2.json">
                    
                    
                    
                        <h3>verso</h3>
                    
                        <ol>
<li><span lang="he">קבל אותם ממנו. כתבת, אדוני, על משלוח שמן השרפה; והלוא כבר&nbsp;</span></li>
<li><span lang="he">הודעתי לך, אדוני, שאין אצלי לשימושי; אבקש ממך</span></li>
<li><span lang="he">שתמלא בשבילי את הכד שהגיע אליך עם אדוני אלסגלת,&nbsp;</span></li>
<li><span lang="he">ותשלח לי אותו. אקווה שהוא בדרך אלי. כתבת, אדוני,</span></li>
<li><span lang="he">יתמיד אלוהים את גדולתך, על עניין אבני האודם. יש לחותני ל' דינרים בקירוב,</span></li>
<li><span lang="he">ובהם נקנה אולי אבני אודם, אדומות, אבל הכי טובות</span></li>
<li><span lang="he">שתשיג, בטובך. אבל אשר לשטיחים, ק"נ דינר, אין אצלו</span></li>
<li><span lang="he">סכום שכזה. עוד אודיעך, אדוני, ששלחתי עם אדוני,&nbsp;</span></li>
<li><span lang="he">אבו עלי חסון בן עטיה האפוטרופוס ח' וטלים משי, שהוא קרוב</span></li>
<li><span lang="he">ל'כז', וביקשתי ממנו שישלם בעדם מכס, והיתה זו שגיאה, כי לא התברר</span></li>
<li><span lang="he">אצלי כמה חייבים לו, עד עכשיו. אבקש ממך, אדוני, שתעזור לי</span></li>
<li><span lang="he">בזאת; כתבתי דברים כיוצא באלה לאדוני אבו יצחק אברהם אלדרעי,</span></li>
<li><span lang="he">אל תזניח אפוא דבר זה ותודיע לי במכתבך את הדבר. אבקש ממך</span></li>
<li><span lang="he">אדוני, כי תמסור דרישות שלום לאדוני הרב הנכבד ר' יצחק החבר</span></li>
<li><span lang="he">ותודיע לו שאני משתוקק (לראותו) ומתגעגע אליו; ומסור לו דרישות שלום גם מאדוני</span></li>
<li><span lang="he">ורבי אבו אלחסן חותני; ואדוני ורבי אבו סַהָל מֶכתאר</span></li>
<li><span lang="he">דורש בשלומו. אנא עשה זאת, אדוני, בטובך, אל תילקח ממני</span></li>
<li><span lang="he">ואל אשאר בלעדיך; קבל נא את מיטב דרישות השלום; ולבבת עיני, נסים, ייתן לו אלוהים חיים,</span></li>
<li><span lang="he">דרישות שלום; ובני מנשק את ידך; הוא שרוי בטובה רבה, ומבקש ממך שלא תפסיק</span></li>
<li><span lang="he">להתפלל למעננו תפילת יחיד יפה; כיוצא בזה, אדוני אבו אלחסן דורש בשלומך, אדוני.</span></li>
</ol>
                    
                        <h3>verso, right margin</h3>
                    
                        <p><span lang="he">ואלכבירה שולחת להדרתך דרישות שלום. אבקש ממך שתמסור דרישות שלום ממני לאדוני עמראן והודע לו שאחותו בריאה ושלמה, וכל המשפחה בריאים. ושלום.</span></p>
                    
                        <h3>verso, address</h3>
                    
                        <p><span lang="he">הדרת אדוני החבר גדול הישיבה, רבנו נהוראי בי"ר נסים ז"ל, ייתן לו אלוהים אריכות ימים ויתמיד את אושרו; המודה לו ואוהבו, נתן בן נהוראי נ"ע.</span></p>
                    
                </div>
            
        </section>
    </body>
</html>
