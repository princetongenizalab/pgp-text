
<html>
    <head>
        <title>Transcription of Letter: Bodl. MS heb. d 66/91</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. d 66/91</h1>

        <p>A. L. Udovitch, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-91/1.json">
                    
                    
                    
                        <ol>
<li>כתאבי אטאל אללה בקא מולאי אלשיך ואדאם תאידה וסלאמתה ונעמאה</li>
<li>וכבת אעדאה ל ז כלון מן כסלו כתמה אללה עלי מולאי באחסן כאתמה</li>
<li>בעד וצול כתאבה מע אבן אלשופט תדכר סלאמתה ועאפיתה אדאמהא</li>
<li>אללה לה ברחמתה וקד תקדמת כתבי למולאי משרוחה צחבה מולאי אל</li>
<li>שיך אבו עמראן סגלת הישיבה אדאם אללה עזה ואנפדת לך מעה</li>
<li>גזך מן אל ענבר ואל ק ג'לד (?) דהב מרבע ואל גרה אל זית אלדי אשתרית</li>
<li>לך וג'ב עליך פיהא דינ וקירט ואכד אלשיך אבו עמראן ענהא ג' דררט (?)</li>
<li>וחמלהא קירטין יכון תמנהא דינ' ותמן ארג'ו מן אללה אן יסמעני סלאמה אל</li>
<li>ג'מיע אן שא אללה דכרת יא מולאי מא אג'תמעת פיה מע אל שיך אבי</li>
<li>זכרי סלמה אללה ולם יצל אלי כתאבך בדלך אלי ואל שיך אבי אלסרור</li>
<li>צאפר ואמא באן נסאלה ען דלך ואנא (נשמטה מילה במקור) אל חסאב אלדי כאן</li>
</ol>
                    
                        <h3>ביני ובין</h3>
                    
                        <ol>
<li>שיך אבי אלסרור הו בלמהדיה וארגו מן אללה אן אל חאל ינצלח</li>
<li>אן שא אללה בינהם ולא יחתאג' אלא דלך וקד אעלמני אלשיך אבי אל</li>
<li>פצל אבן אל דהבי ען קול אל שיך אבי זכרי קאל וללה מא פי קבל אל</li>
<li>רג'ל שי גיר אן אל שיך אבי אל סרור מסך פי רחלי האדא וגירה</li>
<li>ואנה יסתחכם אללה פי מן אדאה וחקה דלך אעלם מולאי סלמה</li>
<li>אללה מא קאסיתה פי האדה אל מלחפה פלען אללה סאעתהא</li>
<li>וכאד ידכל ביני ובין צאנעהא אל צלטאן ופרג לה אל קטן ובקי</li>
<li>עליה קליל ומא וג'דת לה מתאל ואשתרית לה נצף אוקיה גאבוה פי</li>
<li>טרפהא והי צחבה חאמל כתאבי הדאא ואלדי וזנת פי גזל וקטן</li>
<li>ואג'רה אל מלחפה דינ' ונף ותן ארגו מן אללה אן תרון מואפקה</li>
<li>ללג'רץ וקד כנת קבצת לך מן כרי אל דאר ג' דנא' אלי</li>
<li>תלת אכרג'ת ענך פי אגרה מלחפה וזית וקפאר ג' דנא'</li>
<li>בקי למולאי תלת ...דינ' וקד אג'רת לך מא קבצתה ומא</li>
<li>אכרג'תה ואעלם מולאי אן תקדם כתאבי אליה במא פעלתה</li>
<li>פי אמר אלדאר ומצית ללאמרה ואעלמתהא מא דפע לך</li>
<li>פיהא ומא תג'ד לדארך מתלהא לא סימא אן אסמהא</li>
<li>ענד אל ג'יראן אנהא להא פלו זהקת מנהא מא עדם</li>
<li>מן ינזל פיהא וקד לטפת לך ביהא אלי אן ג'אבת אלי ג' דנא'</li>
<li>מנהא דינרין וסדס עין ב' קירט ונף אל גמיע ג דנא'</li>
<li>והי צחבת חאמל כתאבי האדא</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-91/2.json">
                    
                    
                    
                        <h3>page b</h3>
                    
                        <ol>
<li>תקבצהא מנה דכרת יא מולאי אנפאד אל זית אל חאר וקד</li>
<li>אעלמת מולאי אן מא ענדי מא נסתעמל פאחב אל</li>
<li>ג'רה אלדי וצלת אליך מע מולאי אל סג'לה תחמלהא לי</li>
<li>ותנפדהא לי וארגו אנהא מני בל קרב דכרת יא מולאי</li>
<li>אדאם אללה עזך אמר אל עקיק ואלדי לצהרי חול ל' דינ</li>
<li>דהר אלדי ישתרי בהא לעל עקיק אחמר גיר אגוד מא</li>
<li>תקדר עליה מתפצלא ואמא בצאט קנ' דינ' מא ענדה</li>
<li>האדא אל קדר ואעלמך יא מולאי אן אנפדת צחבה סידי</li>
<li>אבו עלי חסון בן עטיה אל וכיל ח' ארטאל חריר קריב מן אל</li>
<li>כז וסאלתה אן ידי עליהא אל מכס וכאן גלט לאן מא תחקק</li>
<li>ענדי מא ילזמה אלי אלסעא פאחב מן מולאי מעונה פי</li>
<li>דאלך וקד כתבת לסידי אבו יצחק אברהם אל דרעי פי מחל</li>
<li>דאלך פלא יגפל ענה ויעלמני פי כתאבה בדלך ואחב מן</li>
<li>מולאי יקרא סלאמי עלי מולאי אל רב' אל גליל ר' יצחק החבר</li>
<li>ויעלמה שוקי אליה ותוחשי מנה ויכצו איצא סלאם מולאי</li>
<li>אל שיך אבו אל חסן צהרי ומולאי אל שיך אבי סהל מכתאר</li>
<li>קראת אל סלאם עלי מולאי מנעמא מתפצלא לא עדמת</li>
<li>ולא כלות מנה תכתץ אפצל אל סלאם וקרת עיני נסים אחיאה</li>
<li>אללה אל אלסלם וולדי יקבל ידה והו פי כל נעמה ויסאלה לא יכלינא</li>
<li>מן דעוה אן חסנה וכדאלך מולאי אבי אל חסן יכץ (?) מולאי אל סלאם</li>
</ol>
                    
                        <h3>magrin</h3>
                    
                        <ol>
<li>ואל כבירה תכץ חצרתך אל סלאם ואחב תקרא סלאמהא</li>
<li>עלי סידי עמראן ותעלמה אן אכתה פי כל עאפיה</li>
<li>וגמיע אל אהל פי כל עאפיה ושלום</li>
<li>חצרת מולאי אל חבר גדול הישיבה שאכרה ומחבה נתן בן נהראי נע</li>
<li>רבנו נהראי ביר נסים זל</li>
<li>אטאל אללה בקאה ואדאם סעאדתה</li>
</ol>
                    
                </div>
            
        </section>
    </body>
</html>
