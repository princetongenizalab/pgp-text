recto

אני כותב לך, אדוני ורבי, ייתן לך אלוהים אריכות ימים ויתמיד את עזרתו לך ואת שלומך ואת חסדו לך
וישמיד את אויביך, בי' בכסלו, יחתום אותו אלוהים עליך אדוני במיטב חותמו,
אחרי בוא מכתבך עם בן השופט, שבו אתה כותב על שלומך ועל בריאותך, יתמידן
לך אלוהים ברחמיו. לפני כן שלחתי לך אדוני מכתבים מפורטים עם אדוני
ורבי אבו עמראן סגולת הישיבה, יתמיד אלוהים את גדולתו, ושלחתי לך עמו
את חלקך מן הענבר ואת ק' גליונות הזהב המרובעים, ואת כד השמן שקניתי
בשבילך. אתה חייב בעדו דינר וקיראט, והאדון אבו עמראן לקח בעדו ג' דרהמים,
ובעד ההובלה שני קיראטים, סך הכול תמורתו דינר ושמינית, אקווה שאלוהים ישמיעני
שהכול הגיע בשלום, ברצון האל. כתבת אדוני על העניין שעליו נפגשת עם האדון אבו
זכרי, ייתן לו אלוהים שלום, אבל מכתבך על זאת הגיע אלי רק אחרי שהאדון אבו אלסָרוּר 
נסע, כי אכן הייתי שואל אותו על זאת; ואולם החשבון שהיה ביני ובין
האדון אבו אלסָרוּר הוא במַהְדייה. אקווה שאלוהים יעזור, ויגיעו להסדר
ביניהם, ברצון האל, ולא יהיה צורך בזאת. הודיע לי האדון אבו
אלפַצְל בן אלרַחְבִּי מה שאמר האדון אבו זכרי: 'חי אלוהים, אין לי כלום נגד
האיש הזה, אלא שהאדון אבו אלסָרוּר עיכב לי סחורה זו ואחרות',
והוא מבקש מאלוהים שישפוט את מי שגרם נזק רב לו ולזכותו. דע אדוני, ייתן לך
אלוהים שלום, שסבלתי בגלל הסודר הזה, ארור זמנו מאצל אלוהים,
כי כמעט פניתי לסלטאן נגד זה שעשה אותו; כי נגמרה לו הכותנה בעוד שנותר
ממנו מעט, אבל לא מצאתי לו משהו דומה, אז קניתי לו חצי אוקיה (כותנה) ושמו אותה
בצדו (של הסודר). הוא עם מוביל מכתבי זה. שילמתי בעד החוטים והכותנה
ושכר (ההובלה) של הסודר: דינר וחצי ושמינית; אקווה מאלוהים שיהיה מתאים
לתכליתו. גביתי בשבילך משכירות הבית ד' דינרים פחות
שליש; הוצאתי בשבילך בַמַגְרִבּ: סודר, שמן, זפת ים: ג' דינרים;
היתרה לזכותך, אדוני, שני שלישי דינר; רשמתי בשבילך מה שגביתי ומה
שהוצאתי. דע, אדוני, שכתבתי לך כבר מה שעשיתי
בעניין הבית. והלכתי אל מנהלת הבית והודעתי לה מה שילמו לך
בעדו; לא תמצא לביתך עוד אחת כמוה, בייחוד ששמה
יצא לתהילה אצל השכנים; אילו הסתלקת ממנו, לא היה חסר
מי שירצה להשתכן בו; ולחצתי עליה בשבילך עד שהביאה לי ג' דינרים,
מהם שני דינרים ושישית בזהב, כ' קיראטים ורק'; סך הכול, ג' דינרים,
והם עם מוביל מכתבי זה,

verso

קבל אותם ממנו. כתבת, אדוני, על משלוח שמן השרפה; והלוא כבר 
הודעתי לך, אדוני, שאין אצלי לשימושי; אבקש ממך
שתמלא בשבילי את הכד שהגיע אליך עם אדוני אלסגלת, 
ותשלח לי אותו. אקווה שהוא בדרך אלי. כתבת, אדוני,
יתמיד אלוהים את גדולתך, על עניין אבני האודם. יש לחותני ל' דינרים בקירוב,
ובהם נקנה אולי אבני אודם, אדומות, אבל הכי טובות
שתשיג, בטובך. אבל אשר לשטיחים, ק"נ דינר, אין אצלו
סכום שכזה. עוד אודיעך, אדוני, ששלחתי עם אדוני, 
אבו עלי חסון בן עטיה האפוטרופוס ח' וטלים משי, שהוא קרוב
ל'כז', וביקשתי ממנו שישלם בעדם מכס, והיתה זו שגיאה, כי לא התברר
אצלי כמה חייבים לו, עד עכשיו. אבקש ממך, אדוני, שתעזור לי
בזאת; כתבתי דברים כיוצא באלה לאדוני אבו יצחק אברהם אלדרעי,
אל תזניח אפוא דבר זה ותודיע לי במכתבך את הדבר. אבקש ממך
אדוני, כי תמסור דרישות שלום לאדוני הרב הנכבד ר' יצחק החבר
ותודיע לו שאני משתוקק (לראותו) ומתגעגע אליו; ומסור לו דרישות שלום גם מאדוני
ורבי אבו אלחסן חותני; ואדוני ורבי אבו סַהָל מֶכתאר
דורש בשלומו. אנא עשה זאת, אדוני, בטובך, אל תילקח ממני
ואל אשאר בלעדיך; קבל נא את מיטב דרישות השלום; ולבבת עיני, נסים, ייתן לו אלוהים חיים,
דרישות שלום; ובני מנשק את ידך; הוא שרוי בטובה רבה, ומבקש ממך שלא תפסיק
להתפלל למעננו תפילת יחיד יפה; כיוצא בזה, אדוני אבו אלחסן דורש בשלומך, אדוני.

verso, right margin
ואלכבירה שולחת להדרתך דרישות שלום. אבקש ממך שתמסור דרישות שלום ממני לאדוני עמראן והודע לו שאחותו בריאה ושלמה, וכל המשפחה בריאים. ושלום.
verso, address
הדרת אדוני החבר גדול הישיבה, רבנו נהוראי בי"ר נסים ז"ל, ייתן לו אלוהים אריכות ימים ויתמיד את אושרו; המודה לו ואוהבו, נתן בן נהוראי נ"ע.