
<html>
    <head>
        <title>Transcription of Letter: Bodl. MS heb. d 66/91</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. d 66/91</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-91/1.json">
                    
                    
                    
                        <h3>recto</h3>
                    
                        <ol>
<li><span lang="he">כתאבי אטאל אללה בקא מולאי אלשיך ואדאם תאידה וסלאמתה ונעמאה&nbsp;</span></li>
<li><span lang="he">וכבת אעדאה לי' כלון מן כסלו כתמה אללה עלי מולאי באחסן כאתמה</span></li>
<li><span lang="he">בעד וצול כתאבה מע אבן אלשופט תדכר סלאמתה ועאפיתה אדאמהא&nbsp;</span></li>
<li><span lang="he">אללה לה ברחמתה וקד תקדמת כתבי למולאי משרוחה צחבה מולאי אל&nbsp;</span></li>
<li><span lang="he">שיך אבו עמראן סג/ו\ת הישיבה אדאם אללה עזה ואנפדת לך מעה&nbsp;</span></li>
<li><span lang="he">גזך מן אלענבר ואלק' ג'לד דהב מרבע ואלג'רה אלזית אלדי אשתרית&nbsp;</span></li>
<li><span lang="he">לך וג'ב עליך פיהא דינ' וקירט ואכד אלשיך אבו עמראן ענהא ג' דרא'&nbsp;</span></li>
<li><span lang="he">וחמלהא קירטין יכון תמנהא דינ' ותמן ארגו מן אללה אן יסמעני סלאמה אל&nbsp;</span></li>
<li><span lang="he">ג'מיע אן שא אללה דכרת יאמולאי מא אג'תמעת פיה מע אלשיך אבו</span></li>
<li><span lang="he">זכרי סלמה אללה ולם יצל אלי כתאבך בדלך אלי(!) ואלשיך אבו אלסרור</span></li>
<li><span lang="he">צאפר ואמא כאן נסאלה מן דלך ואנא אלחסאב אלדי כאן ביני ובין</span></li>
<li><span lang="he">שיך אבי אלסרור הו באלמהדיה וארג'ו מן אללה אן אלחאל ינצלח</span></li>
<li><span lang="he">אן שא אללה בינהם ולא יחתאג' אלי דלך וקד אעלמני אלשיך אבי אל</span></li>
<li><span lang="he">פצל אבן אלרחבי ען קול אלשיך אבי זכרי קאל ואללה מא לי קבל אל</span></li>
<li><span lang="he">רג'ל עני גיר אן אלשיך אבי אלסרור מסך לי רחלי האדא וג'ירה</span></li>
<li><span lang="he">ואנה יסתחכם אללה פי מן אדאה וחקה דלך אעלם מולאי סלמה</span></li>
<li><span lang="he">אללה מא קאסיתה פי האדה אלמלחפה פלען אללה סאעתהא</span></li>
<li><span lang="he">וכאד ידכל ביני ובין צאנעהא אלצלטאן ופרג' לה אלקטן ובקי</span></li>
<li><span lang="he">עליה קליל ומא וג'דת לה מתאל ואשתרית לה נצף אוקיה גאבוה פי&nbsp;</span></li>
<li><span lang="he">טרפהא והי צחבה חאמל כתאבי האדא ואלדי וזנת פי גזל וקטן</span></li>
<li><span lang="he">ואג'רה אלמלחפה דינ' ונצף ותמן ארגו מן אללה אן תכון מואפקה</span></li>
<li><span lang="he">ללג'רץ' וקד כנת קבצת לך מן כרי אלדאר ⟦דינרי⟧ ד' דנא' אלי&nbsp;</span></li>
<li><span lang="he">תלת אכרג'ת ענך פי אלגרב מלחפה וזית וקפאר ג' דנא'</span></li>
<li><span lang="he">בקי למולאי ⟦דינא⟧ תלתיי דינ' וקד את'רת לך מא קבצתה ומא</span></li>
<li><span lang="he">אכרג'תה ואעלם מולאי אן תקדם כתאבי אליה במא פעלתה&nbsp;</span></li>
<li><span lang="he">פי אמר אלדאר ומצית ללצמדה ואעלמתהא מא דפע לך</span></li>
<li><span lang="he">פיהא ומא תג'ד לדארך מתלהא לא סימא אן אסמהא</span></li>
<li><span lang="he">ענד אלג'יראן אנהא להא פלו זהקת מנהא מא עדם</span></li>
<li><span lang="he">מן ינזל פיהא וקד לייסת לך ביהא אלי אן ג'אבת לי ג' דנא'&nbsp;</span></li>
<li><span lang="he">מנהא דינרין וסדס עין כ' קירט ורק אלגמיע ג' דנא'&nbsp;</span></li>
<li><span lang="he">והי צחבה חאמל כתאבי האדא</span></li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/d/canvas/ms-heb-d-66-91/2.json">
                    
                    
                    
                        <h3>verso</h3>
                    
                        <ol>
<li><span lang="he">תקבצהא מנה דכרת יאמולאי אנפאד אלזית אלחאר וקד&nbsp;</span></li>
<li><span lang="he">אעלמת מולאי אן מא ענדי מא נסתעמל פאחב אל&nbsp;</span></li>
<li><span lang="he">ג'רה אלדי וצלת אליך מע מולאי אלסגלת תמלאהא לי&nbsp;</span></li>
<li><span lang="he">ותנפדהא לי וארגו אנהא מני באלקרב דכרת יאמולאי</span></li>
<li><span lang="he">אדאם אללה עזך אמר אלעקיק ואלדי לצהרי חול ל' דינ'&nbsp;</span></li>
<li><span lang="he">והו אלדי ישתרי בהא לעל עקיק אחמר גיד אגוד מא&nbsp;</span></li>
<li><span lang="he">תקדר עליה מתפצ'לא ואמא בצאט ק''נ דינ' מא ענדה&nbsp;</span></li>
<li><span lang="he">האדא אלקדר ואעלמך יאמולאי אן אנפדת צחבה סידי&nbsp;</span></li>
<li><span lang="he">אבו עלי חסון בן עטיה אלוכיל ח' ארטאל חריר קריב מן אל</span></li>
<li><span lang="he">כז וסאלתה אן ידי עליהא אלמכס וכאן גלט לאן מא תחקק</span></li>
<li><span lang="he">ענדי מא ילזמה אלי אלסעה פאחב מן מולאי מעונתי פי</span></li>
<li><span lang="he">דלך וקד כתבת לסידי אבו יצחק אברהם אלדרעי פי מתל</span></li>
<li><span lang="he">דלך פלא יג'פל ענה ויעלמני פי כתאבה בדלך ואחב מן</span></li>
<li><span lang="he">מולאי יקרא סלאמי עלי מולאי אלרב' אלגליל ר' יצחק החבר</span></li>
<li><span lang="he">ויעלמה שוקי אליה ותוחשי מנה ויכצה איצא סלאם מולאי</span></li>
<li><span lang="he">אלשיך אבי אלחסן צהרי ומולאי אלשיך אבי סהל מכתאר</span></li>
<li><span lang="he">יקראה אלסלאם פעל מולאי מנעמא מתפצלא לא עדמתה</span></li>
<li><span lang="he">ולא כלות מנה תכתץ אפצל אלסלאם וקרה עיני נסים אחיאה</span></li>
<li><span lang="he">אללה אלסלאם וולדי יקבל ידה והו פי כל נעמה ויסאלה לא יכלינא</span></li>
<li><span lang="he">מן דעוה אן חסנה וכדאלך מולאי אבי אלחסן יכץ מולאי אלסלאם</span></li>
</ol>
                    
                        <h3>verso, right margin</h3>
                    
                        <ol>
<li><span lang="he">ואלכבירה תכץ חצרתה אלסלאם ואחב תקרא סלאמי&nbsp;</span></li>
<li><span lang="he">עלי סידי עמראן ותעלמה אן אכתה פי כל עאפיה&nbsp;</span></li>
<li><span lang="he">וגמיע אלאהל פי כל עאפיה ושלום</span></li>
</ol>
                    
                        <h3>verso, address</h3>
                    
                        <ol>
<li><span lang="he">חצרה מולאי אלחבר גדול הישיבה &nbsp; &nbsp; &nbsp; &nbsp; &nbsp; שאכרה ומחבה&nbsp; &nbsp; &nbsp; &nbsp; &nbsp; &nbsp; נתן בן נהראי נ''ע</span></li>
<li><span lang="he">רבנו נהראי ביר נסים ז''ל&nbsp;</span></li>
<li><span lang="he">אטאל אללה בקאה ואדאם סעאדתה</span></li>
</ol>
                    
                </div>
            
        </section>
    </body>
</html>
