
<html>
    <head>
        <title>Transcription of Legal document: PER H 22</title>
    </head>
    <body style="max-width: 860px; margin: auto">
        <h1>Transcription of Legal document: PER H 22</h1>

        <p>Gershon Weiss, "Legal Documents Written by the Court Clerk Halfon Ben Manasse (Dated 1100-1138)" (PhD diss., n.p., 1970).</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/906/iiif/canvas/1/">
                    
                    
                    
                        <h3>Main</h3>
                    
                        <ol>
<li>שהדותא דהות באנפנא אנן שהדי דחתמות ידנא לתחתא כן הוה חצר אלינא מן טאלבנא אלדכול עלי מרור יהושוע המכונה אבו אלחסן</li>
<li>בר מרור שמואל הזקן המשורר המכונה אבו אלרצא סט פדכלנא אליה פאלפינאה מלקא עלי פראשה וחסה חאצר ודהנה</li>
<li>ואפר ולסאנה וכלאמה מסתקימאן פי פמה והו עארפא במא יקול ובמא יקאל ובמא יאכד ויעטי כסאיר אלנאס אלמחצרפין</li>
<li>עלי ארגלהם פי אלאסואק וערף כל מנא אלמערפה אלצחיחה באסמה ושכצה ונסבה וסאלנאר ען אלזמאן ואלמכאן ואלאואן וען</li>
<li>עדה אשיא ממא יגב סואל מחלהא למתלה פאגאב עלי כל שי בחסבה בגואב צחיח ולסאן פציח תם קאל לנא בעד גמיע</li>
<li>דלך אעלמו אנני פי הדא אלמרץ אלצעב ומא אעלם מא יכון מני ואלמות ואלחיאה ביד אלכאלק סבחאנה ולי אולאד וקד אשתהית</li>
<li>אוצי במא תחפטוה ותתבתוה עני ליעמל במקתצאה בעד ופאתי ולא יכרג ענה ואכון בדלך מטמאן אלקלב ענד אנצראפי</li>
<li>מן הדה אלדניא פאול מא אוצי בה אנני קד געלת חמאתי אלמדעאה מבארכה אבנה חפאט רצי אללה ענה וציה עלי גמיע</li>
<li>אולאדי ואלמתסלמה גמיע מא אכלפה ואלמסתכרגה גמיע חקוקי וסאיר מאלי ענד אלנאס ליכון בידהא לאולאדי לאנני אעלם</li>
<li>חנתהא עליהם ושפקתהא ואחתראזהא ודינהא וקד געלתהא מעכשו פי גמיע מא תצרפת לי פיה מימות עולם ועד</li>
<li>עכשו ופי מא תתצרף פיה איצא פי אלמסתאנף מעכשו ולאחר מיתה פי חיאתי ובעד ופאתי בכל ועל הכל ופי סאיר מא</li>
<li>אכלפה נאמנת בדיבורה כשני עדים כשרים נאמנים עלי בחיי</li>
<li>לא קלה ולא חמורה ולא אפילו על ידי גלגול ולא אפילו ועל כל יורשי אחרי ולם אגעל עליהא שום שבועה בעולם חרם סתם ואעלמו אן לי כזאנה מקפול עליהא תתסלמהא ברסם אולאדי</li>
<li>ולי שאשיה ברסם ולדי הבה פי גמלתהא ארבעה קטע אבר והלאל דהב עאירה הוצלהם לארבאבהם ולי כוז פצה וכשכאשה פצה</li>
<li>וזוג אסורה דהב וזוג אסורה ענבר וזוג כלאכל מלויה וזוג אנצאף ארדיה וזוגין חלק דהב ודכך ואתאה ועמאמתין ונצפיה</li>
<li>כארג ען מא אתכפן בה פאמא אלשאשיה ואלכוז אלפצה ואלכשכאשה ואלדכך ואלכזאנה ואלעמאמתין ואלנצפיה פיכונו לולדי הבה</li>
<li>גברה אללה ואלזוג אלאסורה אלענבר ואלזוג אלכלאכל אלדהב אלמלויה פיכונו לאבנתי סת אלפכר וסת אלבנאת באלסויה</li>
<li>לכל מנהמא מן כל זוג פרדה ואלזוגין אלחלק לכל ואחדה מנהמא זוג וכדלך אלאנצראף אלארדיה לכל מנהמא אלנצף מן דלך עלי מא תראה</li>
<li>סתהמא וציתי הדה מבארכה חמאתי ולי תמניה קמאקם מא ורד שרכה ביני ובין מפצל בן הבה אלחרירי רצי אללה ענה ולי ענד אבו אלחסן</li>
<li>אלקרא קמקמין וקראבה ונצף מאורד תואני גמיעהם איצא לי ולמפצל דנן יכרג מן ראס אלמאל ואלפאידה פי הדא אלמאורד אלתואני</li>
<li>לי ולמפצל עשרה קראריטהא ולאבו אלחסן אלקרא באקיהא ליכון אלפאצל פי אלפאידה ענא שכר טרחו ועמלו ולי ולמפצל עליה תלתה</li>
<li>דנאניר אלא סדס ולי איצא עצפר נצף פאידתה ללקרא אלמדכור וענדה מן דלך עשרין רטל עצפר אדא אנבאע אלגמיע ידפע</li>
<li>ללקרא מן פאידה כחסב מא קד דכרתה בחכם שכר טרחו ועמלו פיה ויסתופא מנה מן גמלה מא יכצה מן דלך אלתלתה דנאניר</li>
<li>אלא סדס אלדי לנא עליה ומא פצל ממא יכצה פי דלך יסלם אליה ולי ענד אלשיך אבו אסחק אברהם בן אלחיפי ואהד ותסעין דרהם</li>
<li>ונצף וכדלך איצא אן כאן תם כסארה פי אלעצפר יחאסב אבו אלחסן אלקרא באלנצף מנהא חסב מא יגב למן יאכד שכר טרחו</li>
<li>ועמלו ואמא סת אלדאר זוגתי בת מרור יפת הזקן נע פתכון ידהא ביד אולאדי וליס לאהד אולאדי ולא לכל מן לה פי ארתי אסתחקאק</li>
<li>עליהא אעתראץ ולא עלקה ולא שום שבועה בעולם לא קלה ולא חמורה ולא אפילו על ידי גלגול ולא אפילו חרם סתם מהמא הי</li>
<li>באקיה בלא זיגה ואמורי ענד ופאתי חמאתי תכרגהא עלי</li>
<li>עלי ידהא לולדי הבה אלמדכור והי אלנאטרה פי גמיע כמא תרא ממא אכלפה ומא תבקא בעד גמיע מא דכרתה יכון אמורי ואמור אולאדי בעדי דון סואהא פאשהדו עלי בדלך ואכתבו</li>
<li>בה ליכון לכל מן אוציה לה בשי לזכו ולראיה ובעד ופאתי ידפע לואלדי מן אנץ מא אכלפה סתה דנאניר ולואלדתי ארבעה</li>
<li>דנאניר לירתפדו בדלך ויגדוה פי וקת שדה וחפטנא ענה גמיע מא אוצא בה ואתבתנא אעיאנה בחצרתה ואנצרפנא ענה בעד</li>
<li>דלך ושהדותא דא כתבנא וחתמנא ויהבנא למבארכה חמאתה אלתי קד געלהא וציה עלי אולאדה ליכון בידהא להא ולכל מנהם</li>
<li>לזכו ולראיה ודכר איצא אן מא לאחד ענדה שי וכאן דלך פי אלעשר אלאול מן חדש אב דשנת אלפא וארבע מאה וארבעין</li>
<li>ותמניה שנין למנין שטרות בפסטאט מצרים דעל נילוס נהרא מותבה רשותיה דאדוננו מצליח הכהן ראש ישיבת גאון יעקב</li>
<li>יהי שמו לעולם כירח יכון עולם ותאכרת כתאמתנא אלי אלעשר אלאוסט מנה שריר ובריר וקיים ואשהדנא איצא עלי נפסה פי</li>
<li>גמלה מא אוצא בה אנה קד געל מפצל הנזכר פי אלמאורד אלדי בינהמא ופי גמיע אלאשיא נאמן בדיבורו כשני עדים כשרים</li>
<li>נאמנים בכל ועל הכל עליו ועל כל יורשיו אחריו ולם יגעל עליה שום שבועה בעולם ולא אפילו חרם סתם וכתבנא וחתמנא דליהוי</li>
<li>לזכו ולראיה תלי ביני שיטי דלך: וקיים ודין קיומיה ושטרא דנן כוליה מראש ועד סוף שריר ובריר וקיים:</li>
<li>נתן הכהן בר שלמה הכהן נע חלפון הלוי ביר מנשה נע ח ש ת ח א א מ</li>
</ol>
                    
                </div>
            
        </section>
    </body>
</html>
