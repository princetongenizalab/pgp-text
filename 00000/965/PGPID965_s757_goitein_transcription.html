
<html>
    <head>
        <title>Transcription of Letter: T-S 13J15.19</title>
    </head>
    <body style="max-width: 860px; margin: auto">
        <h1>Transcription of Letter: T-S 13J15.19</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00015-00019/canvas/1">
                    
                    
                    
                        <h3>Recto</h3>
                    
                        <ol>
<li>כתאבי אטאל אללה בקא מולאי אלחבר גדול הישיבה אטאל אללה</li>
<li>בקאה ואדאם עזה ותאיידה וסעאדתה ונעמתה וח[רסאתה]</li>
<li>וכבת אעדאה מן אלאסכנדריה ליומין בקין מן תמוז כתמה אללה</li>
<li>עלינא ועליך באחסן כאתמה וען חאל סלאמה ועאפיה ושוק</li>
<li>אליך וקרב אללה אלאגתמאע עלי אפצל אלאחואל במנה וברכתה</li>
<li>אעלם מולאי אן קד תקדמת כתבי אליך ואעלמתה במא פעלת</li>
<li>פי אלגזל ואן עמלת לה בקיאר טול כה דראע ושקה טול כ'</li>
<li>דראע וקד אכדת מן עואץ לא דרהם וזנת מנהא ללצאנע חק</li>
<li>אלשקה ואלבקיאר וחק חל אלגזל ד' דרא וקד כאסרת אלצאנע מן בעד</li>
<li>מא עמלהם ג' דה אנא וזנהם ענך ללמצפי ולמא כאן בעד</li>
<li>דלך וצל עטיה בן שמאע וגאב לי מעה כרקה זרקה פיהא קטן</li>
<li>וגזל וכתאן מנפוש ווזנת אל אלכתאן אלמנפוש גא יא וקיה ואנא</li>
<li>אסתגזלה לך מן חסאב נצף אלוקיה וקד אעלמתך אן קד בקי לך מן אלגזל</li>
<li>רטל ורבע מצרי נפאה אלצאנע ואנא אגמע לך אלכל ואצלחה</li>
<li>שקה אכרי וקד אעלמתך פי חדית אלמלחפה אן קד כאן כתאנהא</li>
<li>מכתלף מא כאן תבייצה ואחד וגא פיהא סמורה פאן רדת</li>
<li>תצפיהא ותקצרהא תעלמני פי כתאבך או אנפדהא לך כמא הי</li>
</ol>
                    
                        <h3>Recto - right margin</h3>
                    
                        <ol>
<li>וקד ואקפת</li>
<li>אלדי עמלהא</li>
<li>כב קיב רגעת</li>
<li>כאסרתה בקירטין</li>
<li>וחטתה מן בעד</li>
<li>אל קירטין דרהמין</li>
<li>ונצף דרהם</li>
<li>ונצף וזנתה</li>
<li>ען חל אלגזל</li>
<li>ודרהם חריר</li>
<li>גא אגרתהא</li>
<li>לז דרהם ונצף</li>
<li>וקד בקי לך</li>
<li>מן אלקטן ל'</li>
<li>דרהם הו כמא</li>
<li>הו קאעד</li>
<li>וקד כאן</li>
<li>סאלת מולאי</li>
</ol>
                    
                        <h3>Recto - top margin</h3>
                    
                        <ol>
<li>פי אכד אלתוב</li>
<li>אלטברי ואן</li>
<li>יאכד אלתמן</li>
<li>מן ענד</li>
<li>אבו יוסף</li>
<li>פאן לם יאכד</li>
<li>מולאי מנה</li>
<li>שי ואלא</li>
<li>תעלמני</li>
<li>פי כתאבך</li>
<li>תכתץ רוחך</li>
<li>באפצל</li>
<li>אלסלאם</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00015-00019/canvas/2">
                    
                    
                    
                        <h3>verso</h3>
                    
                        <ol>
<li>ורבי נסים אחיאה אללה אלסלאם וסידי אבו יוסף יעקוב אלאטראבלסי ואכוה אלסלאם</li>
<li>ואנא מוסי בן מרדוך אכצך באפצל אלסלאם ורבי נסים אלסלאם וחסבי אללה</li>
</ol>
                    
                        <h3>Verso - address</h3>
                    
                        <p>מולאי אלחבר רבי נהראי בן נסים נע שאכר תפצלה מרדוך בן מוסי</p>
<p>[אט]אל אללה בקאה ואדאם עזה ונעמתה</p>
                    
                </div>
            
        </section>
    </body>
</html>
