recto

אני כותב לך, אדוני החבר גדול הישיבה, ייתן לך אלוהים
אריכות ימים ויתמיד את גדולתך ואת עזרתו לך ואת אושרך ואת חסדו לך ואת הגנתו עליך 
ויכה את אויביך, מאלכסנדריה, בכ"ח בתמוז, יחתום אותו אלוהים
עלינו ועליך במיטב חותמו. שלומי טוב, ואני בריא, אבל מתגעגע
אליך; יקרב אלוהים את פגישתנו במיטב הנסיבות בחסדו ובנדיבותו.
דע, אדוני, ששלחתי לך לפני כן מכתבים והודעתיך מה שעשיתי
במטווה וכי עשיתי לך צניף שאורכו כ"ה אמה ויריעת אריג שאורכה כ'
אמה. לקחתי מעואץ ל"א דרהם, שמהם שילמתי לאומן את המגיע
בעד האריג והצניף והמגיע בעד פתיחת המטווה ד' דְרָהַמים, ונשארתי חייב לאומן אחרי
שעשה אותם, ג' דרהמים, ואשלמם בשבילך למנקה(?). ואחר כל
זאת, הגיע עטיה בן שמאע והביא לי עמו שק בד כחול, ובו כותנה
ומטווה ופשתים מנופטות; שקלתי את הפשתים המנופטות, שקלו י"א אוקיות, ואני
אמסור אותן לטווייה בשבילך תמורת חצי אוקיה. הודעתיך כבר שנשאר לך מן המטווה
רטל ורבע, מצרי, שהאומן פסל. אני אאסוף לך את הכול ואתקין לך
יריעת אריג אחרת. בעניין הסודר כבר הודעתיך שהפשתים שבו
היו בלתי אחידות, הלבנתן לא היתה אחידה, ונכנס לתוכן גוון כהה; על כן, אם רצונך
(שאמסור) אותן לכיבוס ולכיווץ, הודע לי במכתבך; או שאשלח לך אותן כפי שהן.

recto, right margin
(1–7) הסכמתי עם מי שעשה אותן על כ"ב, אחר כך שוב הפחתתי לו שני קיראטים והפחתתי לו אחרי שני הקיראטים עוד שני דרהמים וחצי; (18-8) דרהם וחצי שילמתי לו בעד פתיחת המטווה, ודרהם בעד משי, סך הכול שכרו ל"ז דרהמים וחצי, ונשארו לך מן הכותנה לי דרחמים, והיא נשארת כמות שהיא. ביקשתי ממך, אדוני… 
recto, top margin
שתקבל את הבגד ה'טַבַּרי' וכי תקבל את התמורה מאת אבו יוסף; אבל, אם לא לקחת, אדוני, כלום, הודע לי במכתבך. אני שולח לך את מיטב דרישות השלום.
verso

ולרבי נסים, ייתן לו אלוהים חיים, דרישות שלום, ולאדוני אבו יוסף יעקוב אלאטראבלסי ולבנו דרישות שלום. 
ואני מוסא בן מרדוך שולח לך את מיטב דרישות השלום; ולרבי נסים דרישות שלום. ומסתפק אני באלוהים.

verso, address
אדוני החבר רבי נהוראי בן נסים נ"נ, ייתן לו אלוהים אריכות ימים ויתמיד את גדולתו ואת חסדיו לו; המודה חסדו מרדוך בן מוסא נ"נ.