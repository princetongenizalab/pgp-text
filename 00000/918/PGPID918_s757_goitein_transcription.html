
<html>
    <head>
        <title>Transcription of Legal document: T-S 13J1.12</title>
    </head>
    <body style="max-width: 860px; margin: auto">
        <h1>Transcription of Legal document: T-S 13J1.12</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00001-00012/canvas/1">
                    
                    
                    
                        <ol>
<li>בשמך רחמנא</li>
<li>אסתקר אלחאל בין מ שלמה בר עלי ובין מ יעקב בר אברהם אלקאבסי</li>
<li>וכיל כרימה בת יוסף זוגה סלמאן הדא בר עלי הדא עלי אן למא גרי בינהם</li>
<li>מג/א/ברה פי אלרחל אלמכתתב פי כתובה כרימה הדה וגרי בינהם כטוב</li>
<li>יטול שרחהא אלי אן אסתקר אלרחל בינהם עלי אן יעיד סלמאן הדא</li>
<li>גמיע רחלה אלדי כאן נקלה מן ביתה ועלי אן סלמאן לא יעוד יטאלב</li>
<li>במא כנאת //זוגתה// אכדתה מן רחלהא מא הוה (!) מכתוב פי אלכתובה ודפעתה</li>
<li>אלי אמהא או לאהלהא והוה מרתבה דיבאג במסנד ובסאט וגאן</li>
<li>ודמלגין וספט כיאזר וזוג מכאד תניסי וכרסיין כיאזר וצטל ואבריק</li>
<li>ואן לם יבקא לסלמאן הדא פיה טלב עלי אחד מן אלזוגה אלמדכורה</li>
<li>ולא עלי אחד מן אהלהא בעד אן תברי כרימה לזוגהא סלמאן מן</li>
<li>הדה אלאעלאק אלמדכורה פי צהר כתובתהא ועלי אן אקני מן אלמרה</li>
<li>אלמדכורה אנהא לא תתצרף פי שי ממא תבקא מן רחלהא קליל</li>
<li>מנה ולא כתיר אלא בראי זוגהא סלמאן הדא ותשהד עליה אתני[ן</li>
<li>מן אצחאבנא וכדא איצא סלמאן הדא לא ימד יד אלי שי מן רחל</li>
<li>זוגתה הדה אלא באכתיארהא ואן ישהד עליהא שאהדין מן ישראל</li>
<li>ליזול אלכלף פימא בינהם וכדא רחלה אלדי יעידה אלי אלבית לא ינקלה</li>
<li>ולא יתצרף פיה אלא באכתיאר זוגתה וא/ו/קני מן סלמאן בר עלי הדא ומן</li>
<li>זוגתה כרימה בגמיע מא תצמנה הדא אלכתאב ואשהדו עליהם בדלך</li>
<li>פי יום אלגומעה כז מן כסליו שנת אלף שלוש מאות ששים ואחת</li>
<li>למנין שטרות במצרים תאכרת שהאדתי אנא אברהים בן דאוד בן סגמאר</li>
<li>אלי יומנא הדא והו יום אלאחד לט איאם בקין מן טבת מן אלתאריך אלדי פי</li>
<li>הדא אלכתאב בעד אן וקפת עלי אלנסכה אלתי כתבת בחצרתי וקאבלת עליהא</li>
<li>חרף חרף והדה שהאדתי אברהם ביר דויד ננ עלי הלוי בר עמרם ננ</li>
<li>כלל הנזכר בכתב זה לפנינו ובבית דין נהיה וגם הקנין ומדאוחזקא</li>
<li>חתמות תרי שהדיא אילין דחתימין עלוהי אברהם ביר דויד ננ</li>
<li>עלי הלוי בר עמרם ננ בכיר ידיהון שהדותא דא קיימנוהו כדחזי ב י י ע ש ת י יע י כה</li>
<li>אפרים זע החבר בסג ברבי שמריה ר ח ה י ו ח יד ז</li>
</ol>
                    
                </div>
            
        </section>
    </body>
</html>
