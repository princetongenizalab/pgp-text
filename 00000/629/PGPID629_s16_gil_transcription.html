
<html>
    <head>
        <title>Transcription of Letter: DK 237.1 (alt: 237/A, I, XXI, XXVIII)</title>
    </head>
    <body style="max-width: 860px; margin: auto">
        <h1>Transcription of Letter: DK 237.1 (alt: 237/A, I, XXI, XXVIII)</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/629/iiif/canvas/1/">
                    
                    
                    
                        <ol>
<li>בש רח</li>
<li>וצל כתאבך יאכי ואעז אלנאס אלי וקראתה</li>
<li>ופהמת מצמונה ושכרנא אלכאלק יתברך</li>
<li>שמו עלי עאפיתך יודו ליי חסדו ובריך רחמ דיהבך</li>
<li>ומא נחן ברחמי אהינו אלא סארין אלחאל וישובנא</li>
<li>פראקך ופראק מולאי אלחבר ר ברכות שצ וולדה ואהל[ה]</li>
<li>וולד אלחבר ברכות ואהלה מארין אלחאל [אלי ]</li>
<li>קד מרץ הדה אלציפה בעד ספר אד[ונינו הגאון]</li>
<li>יכון כסאו לעולם ובלג כתיר וחב אלכאלך תע [הו]</li>
<li>באלעאפיה ואמא גיר דלך כאן וצלת כתב אדונינו</li>
<li>הגאון יכון כסאו לעולם ומא וצלני מנך אלי</li>
<li>כתאב אן ואחד תאריכה מן ניסן פקט ווצל</li>
<li>כתאב מולאי אלנזר וכתאב אלחבר ר ברכות ידכרו</li>
<li>אנך קבצת מן אלנזר ארבע דנאניר ומא וצלני</li>
<li>מנך אנת פי דלך לפטה פטאלבוני אהל אלנזר</li>
<li>באלארבע דנאניר ולזוני כתיר וגרא ביננא כלאם</li>
<li>אן כתיר ונהאיה דלך חלפת לא אסתעמול לי עמל[ך]</li>
<li>מרה ואחדה לאנהם גבדוני אלי מושב ואלנהאיה</li>
<li>וזנת להם אלארבעה ואנא אסאלך אן תשתרי לי בהא</li>
<li>כתאן אן גיד ממשוט יכון משתרא אן גייד ואן</li>
<li>אמכן אן תאכד לי כמאל עשרין דינאר ותשתרי</li>
<li>באלגמיע ממשוט והו אן תסתמשטה אנת ולא</li>
<li>תשתריה ממשוט מן כתנאני פאנך תפעל מעי אל</li>
<li>גמיל אלכביר ומד קט עואדך מעי גמילה ואנא</li>
<li>אלשאכר אלדאעי לחצרתך פאן אכדת ענדך דהב</li>
<li>ואדפע אנא בדמשק מא אדפע שיי אלא בוצול</li>
<li>כתאבך ואמא אן לם יצלני כטך פאנני מא</li>
<li>אדפע שיי ואיש מא תייסר לך לא תאכוד בה</li>
<li>גיר כתאן אן תס&gt;ת&lt;משטה אנת ואלרבח הו ענד אלשרא</li>
<li>ואן תקדם כרוג אלחבר ר ברכות אנפד מעוה מא</li>
<li>סהול או יהודי תקה ואנא בדמשק מא לי מעאש גמלה</li>
<li>פאן ערפת אן טלעת אנא ויחיי אבן נגים בעשרין חגר</li>
<li>חגר (!) טאחון לא יגרי עלינא אעתקאל פקומת אנא</li>
<li>והו גינא קול אן ואחד עמלנא לנא כתאן בהא פמעאש</li>
<li>הדה אלבלד בטאל למתלנא ומא אולאך יאכי בגמיל</li>
</ol>
                    
                </div>
            
                <div data-canvas="https://geniza.princeton.edu/documents/629/iiif/canvas/2/">
                    
                    
                    
                        <h3>(right margin)
verso I</h3>
                    
                        <ol>
<li>ותערף חצרתה אנני מוצל מואצל</li>
<li>חצרתה באלדעא אלצאלח פי אוקאת אלרצא</li>
<li>הקבה ישמע ממני בעדו כל תפילה וכל</li>
<li>תחינה לטובה ורבינו סעדאל הרב הדר</li>
<li>רבי התורה יכוצך ולר נתן ברוב שלום</li>
<li>וולדך יקבל עיניך ויכוצך באכץ אסלאם</li>
<li>ותכץ עני אצהארך וכואתך ברוב שלום</li>
<li>ותכץ איצא ען רבנו לכבוד גדולת קדושת</li>
<li>מרנו ורבנו משה הששי ולחמודיו ברוב שלום</li>
<li>ותערפה שוקה אלי חצרתה ותקבל עני</li>
<li>אנא ידיה ורגליה ותערפה איצא שוקי</li>
<li>אליה וכדא איצא תקבל עני ידי רבנו יצחק</li>
<li>יצחק (!) הרב //המובהק// נט רח ולחמודיו וכלל תלמידי חכמים</li>
<li>וכל מן סאל עני תכצה סלאמי ושלומך יגדל לעד</li>
<li>ותכץ איצא לרבנו יצחק הרב המובהק ען רבנו</li>
<li>הרב הדר רבי התורה רוב שלום ושלומך יגדל</li>
<li>שלהי אלול שנת אתלח</li>
<li>חדרך סוריא</li>
</ol>
                    
                        <h3>(added later) II</h3>
                    
                        <ol>
<li>וקבל יד מולאי אלרייס אלשביעי</li>
<li>ויד מולאי אלשיך אבו אלפצל צהרה</li>
<li>ואלשיך אבו אלמנגא צהרה ושלום</li>
<li>ואבנך עלי סאר אלחאל פי דאת נפסוה יסור אלקלוב</li>
<li>ויריד יודוה אלי אלכתאב ואן תקדמך ר ברכות אנפד</li>
<li>לה שי עלי בדנה ועלי ראסה ולא תתואנא פי מא קד</li>
<li>דכרת לך פמא גמיע אלאוקאת יוסהל אל</li>
<li>טלוע אלי דיאר מצר ושלום</li>
<li>יצל לכגק מרנ ורבנ טוביה הכהן אחיו מאיר לא</li>
<li>החבר בירבי אבא מרי זלהה עדמ[ה]</li>
</ol>
                    
                </div>
            
        </section>
    </body>
</html>
