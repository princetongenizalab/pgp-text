
<html>
    <head>
        <title>Transcription of Letter: ENA 4100.8a</title>
    </head>
    <body style="max-width: 860px; margin: auto">
        <h1>Transcription of Letter: ENA 4100.8a</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/f78f5d03-7e88-4ebe-bd8c-c43e1f451045/manifest/canvas/7935b8b4-a01e-45c2-8375-e48d01e18dfc">
                    
                    
                    
                        <h3>Letter from Abon b. Tsedakah, Jerusalem, to Nahray b. Nissim, Fustat(ENA 4100, f. 8, ed. Gil, Palestine, Pt. 3, pp. 252-256 (Doc. #503))2-23-87 JH(P)
Recto</h3>
                    
                        <p>....</p>
<ol>
<li>ואצחאב אלקמח סאירין ראגעין פכרגת ואללה יאמולאי</li>
<li>דנניר אכרי ועיניי תתלגלג דמוע פקאלו לי אלנסא</li>
<li>באללה יאסידי אכרג אנת בהא ואזן להם פקאסית</li>
<li>וחק אלקדס מן אלמרורות מעהם מא לא אקוא אצפה</li>
<li>ואנא אכתצר למולאי דלך כלה פלמא כאן פי אלחגיג</li>
<li>אשתרינא ענב פקאל לי אזן עני פוזנת ענה ה דנניר</li>
<li>נזאריה לאן צאחבה חלף לא באעה אלא בנזאריה ווקעת</li>
<li>אנא פי אלמרץ וסאפר הו חפטה אללה אלי צור פענד</li>
<li>וצולה וצל וחק אלקדס אלי /אל/דאר פי מעריב שי לם נרא</li>
<li>קט מתלה פכרגו אלנסא ירתעדו ויבקיו פאקאם יום</li>
<li>אלסבת ויום אלאחד קאל נמור אלי זגר ומא כאן מעה</li>
<li>לא דינר ולא דרהם אלא גאב מעה מן צור חנה ומרכקוש</li>
<li>ואנגאץ וכשוב ורוחות ומנחסה מא סמע קט מתלהא</li>
<li>פקלת לה באיש תמור אלי זגר פקאל לי אעטיני דנניר</li>
<li>שרכה ביני ובינך ונמצי נשתרי חב אלוסמה וניל</li>
<li>ונסאפר בה אלי אלצעיד אלי נאחיה מצר פאכדני וחיאה</li>
<li>מולאי מן כלאמה מגץ ובעד דלך צחכת מן עקלה וקלה</li>
<li>תופיקה פקלת לה ומתי ראיתני אנא נטלב אלשרכה</li>
<li>פקלת לה אחביבי אנא אנסאן מעי אלדי רזקני אללה תע</li>
<li>ננפק מנה חתי יפרג וגרי ביני ובינה כלאם כתיר מא</li>
<li>יטול בה אלשרח פרגע קאל לי אסלפני דנניר ונעטיך</li>
<li>בהא רהן אלי רגועי מן זגר פאתמנעת מן דלך פלם יזל</li>
<li>יחשמני בציק אכלאקי אלי אן מאר ליגיב רהן גאב לי</li>
<li>אלאגזא אלדי כתב לה רבינו יחי לעד אלדי מא אלקא</li>
<li>לא רייס ולא חבר ולא צגיר ולא כביר אלא והו ישכו</li>
<li>ויתטלם ממא עאמלה בה רבינו וחלף אנה לא עמל</li>
<li>עמל ענד וצולה חתי יטאלבה פאסלפתה דנניר וכרג</li>
<li>לקברי אבות לימצי מנהא אלי זגר כאף ורגע בעד</li>
<li>אן אקאם י איאם פענד רגועה אנתטרת ליעטיני</li>
<li>אלשי וירדה עליי לם יפעל מצא בה ללרמלה ישתרי</li>
<li>צאבון נפק ג דנניר פי אבכאר ללפסח וטלע ללקדס</li>
<li>בלא צאבון קאל הו גאלי ועייד אלפסח וכרגנא מן אל</li>
<li>פסח ולם יעטיני שי וארא בה מומל אלספר למצר</li>
<li>ואכפא דלך עני ולם וחיאה מולאי נערף בה אלי סאעה</li>
<li>כרוגה פלמא בלגני דלך ארתעדת מפאצלי ומא בקי</li>
<li>פיי רוח ולא חיל ולא קוה פאגתמעת בה פקלת לה יקינא</li>
<li>תסאפר אלי מצר פקאל נעם פקלת אעטיני חסאבי</li>
<li>פקאל תפצל אצבר בה אלי רגועי פחלפת לא פעלת</li>
<li>פקאל לי אחלף אנך מא צברת בה פקלת מא ילזמני</li>
<li>פמצינא אלי אב בית דין פקאל לה מ ילזמה ימין</li>
</ol>
                    
                </div>
            
                <div data-canvas="https://figgy.princeton.edu/concern/scanned_resources/f78f5d03-7e88-4ebe-bd8c-c43e1f451045/manifest/canvas/06631a42-f843-4fff-850c-428305cde7c9">
                    
                    
                    
                        <h3>Verso</h3>
                    
                        <ol>
<li>תם אדעא אן אלדנניר אלדי וקעת לה כאן אלקמח</li>
<li>ביני ובינה פקאל לה כיף וקעת לך הדה אלדנניר ואין</li>
<li>כאנת וקעת לך נרוטתך קאל לא פקאל לה פאין כאנת</li>
<li>קאל לה פי מוצע מחתאט פקאל לה ערפני סכת</li>
<li>ולם יגאובה בשי פקאל לה ודעא לה הקבה ימלא</li>
<li>חסרונך פקאל לה יחלף לי אן אלדנניר אלתי וזן פי אל</li>
<li>ענב מצריה פחלפת וגרת לי מעה //אמור// מא גאז לי [[מעה]]</li>
<li>קט מתלהא וחלפת לא פטרת וכאנת אמור עטימה</li>
<li>וסמע מא יכרה פלא חל לה אללה פבאללה יאמולאי</li>
<li>אלא בפצלך אקרא כתאבי עלי אלכבירה מן אולה אלי</li>
<li>אכרה והי תערפך סקאטתה והמתה ומא עאמלתה</li>
<li>בה מן אול דכולה אלי אלקדס ומא ערפתה קט אלא יום</li>
<li>ואחד בטה תם במצר יום אן אכר פערפת למולאי</li>
<li>דלך לירתאח קלבי ונחקק ענדה אן מא בקי אחד ממן</li>
<li>יעמל מעה אלגמיל ויכאפי עליה והו ענדי אהון מן</li>
<li>הדא כלה וקד עמל מא ישבהה ועמלת אנא מא אנא</li>
<li>לה אהל פלא ירחל לי מולאי מעה שי ולא יעמל מעה</li>
<li>כלאם פי אמרי לאנני לעולם לא כלמתה ולא חאצרתה</li>
<li>ולא דכלת לה דאר ולא ראי מני מא ראי פאכסאה</li>
<li>אללה דרא פעלה פי אלבר ואלבחר פיתפצל מולאי</li>
<li>יקרא כתאבי עלי מולאי אלרב יחי לעד בעד אן יבלגה</li>
<li>סאלמי ויקול לה אתחפט לאן אבן עלוש אלגזאר פי</li>
<li>נפסה יטלבך ויסתחלפך פעל מולאי כל דלך מתפצלא</li>
<li>ויתפצל מולאי לא יערפה בשי מן אמורי לאן מא פי אל</li>
<li>קדס אליום אצר עליי מנה ואנא אנסאן מנזוי מסתור</li>
<li>ואן כרגת נמשי פי אלסוק מרה ואחדה פי אלשהר נכרג</li>
<li>נעליי קמיץ קטן ואכתר צלאתי עלי אלאבואב כל דלך</li>
<li>לילא וכאלט אחד ולא נתכלם מע אחד ומא נחב יערפני</li>
<li>אחד פי אלבלד פכאפאה אללה עלי מא עאמלני בה</li>
<li>קד צאר מעי פי אלקדס כאנה קריבי ונסיבי או בן עמי</li>
<li>ולא כאנת אלסאעה אלתי ערפתה ואגתמעת בה</li>
<li>ור ישראל פי כל עאפיה ואטן אנה בדא לה פי תוגיה</li>
<li>אלכראריס עלי מא קאל לי ואחב מן מולאי יערפני</li>
<li>מא וקע מן לפט אלשיך אבו אלאעלא בן אלבהורי</li>
<li>ואקרא עלי מולאי אפצל אלסלם ואתמה ואטיבה</li>
<li>וסאדאתי אצהצרה אפצל אלסלם ואלכבירה אפצל אלסלם</li>
<li>וכל םן ענדי יכצו מן ענדה צגאר וכבאר אפצל אלסלם</li>
</ol>
                    
                </div>
            
        </section>
    </body>
</html>
