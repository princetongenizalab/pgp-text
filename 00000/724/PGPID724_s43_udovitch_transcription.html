
<html>
    <head>
        <title>Transcription of Letter: ENA 2805.9</title>
    </head>
    <body style="max-width: 860px; margin: auto">
        <h1>Transcription of Letter: ENA 2805.9</h1>

        <p>A. L. Udovitch, unpublished editions.</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/780a53b1-c41c-40e8-aa27-122b4e164e53/manifest/canvas/f9d854b0-6009-4ef9-9331-736cfbf064b8">
                    
                    
                    
                        <p>תוכלת עלי אללה</p>
<ol>
<li>כתאבי יא סידי ומולאי אטאל אללה בקאך ואדאם תאיידך ועלאך וכאן</li>
<li>לך וליא וחאפטא פי גמיע אמורך מן אלאסכנדריה לטו כלון מן חדש</li>
<li>טבת כתמה אללה עלינא ועליך באחסן כאתמה ממא תריד עלמה יאסידי</li>
<li>אידך אללה אן כאן קד מצית מן ענד[ך כ]אן אלאמר ביני ובינך אן נעיד</li>
<li>חנוכה ונגי למא קבלכם פד[ ] בברד עטים תם חדת איצא</li>
<li>הדא אלתשוש ואנא מא ימכנני ספר פי אלבחר ולם ננחל מן דאך אלוגה</li>
<li>אלדי דכרת לך וקלת אן נגוז בקיה הדא אלשהר ונגי אן שא אללה</li>
<li>והדא אלתעסר אלדי ילחקני פי כל וקת מא פי ידי מנה שי אסל אללה אן יגעל</li>
<li>לדלך עאקבה כיר : וכאן חיים בן זכאי אלאטרבלסי אשתרא קליל</li>
<li>קדל מקארב וגעל לי פי רבחה סהם פנחב מנך אן תתפצל ותקף</li>
<li>מעה ותעני בה פיביעה כמא לם תזל עואידה וקד סדרת בוצולך למצר</li>
<li>סאלם פי עאפיה ותקרי סידי אלשיך אבי אסחק ברהון אלסלאם ותערפה</li>
<li>באחואלה ואנא אעלם אנה ילומני עלי טול מקאמי הנא לאן הו מן(?) אלדי</li>
<li>קד עני בכרוגי מן אלאצל וכאן מגתהד פי אקאמתנא גמיע במצר</li>
<li>למקא[מ]נא פי אלקרי ואלעאפיה תתזיד לי לאנא מחסובין עלי בעצנא</li>
<li>בעץ וכדאך אנא איצא כאן אמלי דא חתי שא אללה טול אקאמתנא</li>
<li>פי אלטריק וטול אלמקאם הנא חתי נפקת בעץ מא כאן מעי ולם יגני[ני]</li>
<li>דלך ען אלטלוע למצר ומע מא אני חסיר מן אלענת נחמד ללה עלי</li>
<li>דלך ולאכן מא ימכנני אלמקאם אכתר מן דא לאן מא פיא מן נחמל</li>
<li>[כמא] קאל אלולי מה כוחי כי איחל ומה וגו ולאני כתב מן אהלי והם</li>
<li>ידכרו לי אכבאר רדיה ען אלבלד (?) ואנה קד כרב ואנגלאו מנה</li>
<li>אכתר אלמסלמין ואלקמח ויבה בדינ' ואלכסאד לא ביע ולא שרי</li>
<li>ודכרו לי אן אלשיך כבר וצעף והם יוכדו עלי פי אלסרעה והם</li>
<li>יבלגוך פי גמיע מכאתבאתהם אלסלאם וכדלך לסידי אלרב ר יהודה</li>
<li>יבלגוה אלסלאם גמיעהם ואלסלאם עליך ועלי סידי אלרב אלסלאם ועלי ר</li>
<li>אסחק בן שלום קריבנא אלסלאם ועלא ולדה ואפי וואלדתה אפצל</li>
<li>אלסלאם ועלי סידי אבי בשר סלמאן בן שביב אלכהן אלדלאל</li>
<li>אלסלאם ועלי ר אלחנן אלסלאם ועלי ר אבו אלסרור</li>
<li>יהושוע בן נתן</li>
</ol>
                    
                        <h3>on the margin</h3>
                    
                        <ol>
<li>ואולדה אפצ[ל] / אלסלאם ועלי גמיע מ[ן] / סאל עני אלסלאם /</li>
<li>עמאר / / /</li>
<li>אגיב מ / שא אללה פ / תנפד לה אלברא /</li>
<li>אלביאץ לאנה / ותמן ע /</li>
<li>ור ישועה אפצל אלסלאם / ושלומכם יגדל / ואל ידל /</li>
</ol>
                    
                </div>
            
                <div data-canvas="https://figgy.princeton.edu/concern/scanned_resources/780a53b1-c41c-40e8-aa27-122b4e164e53/manifest/canvas/913b6a83-4232-46f8-bd48-b571fc4b4b9c">
                    
                    
                    
                        <h3>verso inscription</h3>
                    
                        <ol>
<li>לסידי וכבירי וגלילי אבי יחיי נהראי בר נסים ננ מן אכיה ומחבה יוסף</li>
<li>אטאל אללה בקאה ואדאם עזה וחאידה ועלאה בר שמריה הדיין נט [רח]</li>
</ol>
                    
                </div>
            
        </section>
    </body>
</html>
