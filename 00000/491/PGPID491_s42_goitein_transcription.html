
<html>
    <head>
        <title>Transcription of Legal document: BL OR 5566D.24 + T-S 10J16.8</title>
    </head>
    <body style="max-width: 860px; margin: auto">
        <h1>Transcription of Legal document: BL OR 5566D.24 + T-S 10J16.8</h1>

        <p>S. D. Goitein, <em>The Yemenites – History, Communal Organization, Spiritual Life‎</em> (in Hebrew) (Jerusalem: Ben-Zvi Institute for the Study of the Jewish Communities in the East, 1983).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00010-J-00016-00008/canvas/1">
                    
                    
                    
                        <h3>א</h3>
                    
                        <ol>
<li>ולמא כאן יום אלסבת תאני יום אלכלאם אשתמעו גמיע אצחאבנא</li>
<li>אלגרבא וגאו אלי ענד אלשיך אבו סעיד וקאלו לה אש עולת</li>
<li>אן תפעל פקאל להום לאני וחדי מא יגי מני שי אלא אן תכון כלמתנא</li>
<li>ואחדה וקאלו לה לאן נחן לא נבריה עלי הדא אן יכורק בנא</li>
<li>ובריסנא ומן ינתסב אליה ואתפק ראינא גמיע עלי אן נקאומהום</li>
<li>ובאלכרוג אלי סלאטין אן יוכשף ענא הדה אלנובה והדא אלטלם אלעטים</li>
<li>[ואתפק ראינא] ובקול לנא פי אלכניס יא מעאשר ישראל לאן</li>
<li>וצל הדא (!) אלסנה כל גריב וכל כלב וכל סבאג וכל מן ליס לה קדר</li>
<li>גא אלי הדא אלבלד פי הדא (!) אלסנה מן דיאר מצר ויקול אני ואני</li>
<li>ולא ידכול אלי ביות אהל אלבלד ולא ידכול אלכניס והום פי מצר</li>
<li>יאכלון פי ביות אלסמרה ואלקראין ואלהוראסין ... כרג</li>
<li>אלשיך אלי</li>
</ol>
                    
                        <h3>אלכניס</h3>
                    
                        <ol>
<li>ויסמעו רשותו והו סבב כלאמה אמס ואלתפת אלשיך אבו סעיד</li>
<li>וכלמה וקאל לה הדא אלדי טרא יום אלגמעה גמיעה תחסנה</li>
<li>ותרצא וקאל לה מא כונת חאצר וגאלטה פי דלך מגאלטה</li>
<li>ולמא ראנא לאן נחן גמאעה אן מושתמעין עלי כלמה אן</li>
<li>ואחדה וגיר טייב אלאנפוס ואלתפת קאל לפלאן אמצי אכלאץ</li>
<li>האדי אלנובה וחולהא תנחל וקאל לה אלשיך אבו סעיד מן אשתהא</li>
<li>גיר הדא מן יריד תוסיעהא חרם אללה אלמחלקות ומן ירידהא</li>
<li>אש בידי מן חלהא אלאמר בידכום וקאל לה תמצי אלי ענד</li>
<li>אלרייס ותכלמה כלמתין לעל יקול מא פי קלבה מן אלגיץ ומא</li>
<li>עאד שי גיר הדא וקאל לה אלשיך אבו סעיד מא האדי אלכלמתין</li>
<li>ערפני איאהא וקאלו (!) לה אן אלשיך יוסף ואבו סעיד אבן גמאהיר</li>
<li>וסאלם יערפוך איאהא ואנצרפנא מן קודמה</li>
</ol>
                    
                        <h3>ג</h3>
                    
                        <ol>
<li>ובקינא מונתטרין מא יכון מן אלאמר ואדא באלמדכורין</li>
<li>יטלבו אלאשתמע (!) באלשיך אבו סעיד ואכדו פי אלטריק</li>
<li>אלי גאנב וקאלו לה אן תקול לרייס כלאם אן יטיב נפסה חתי</li>
<li>לא יציע גמעה ללנאס וכלאמה ותטייב קלבה וקלב אלשיך בדלך</li>
<li>וקלת להום מא הו אלכלאם פקאלו לי אן תערפה לאן מא סבב ימין</li>
<li>אלא אן עז עליך למא אן צעד אלשיך כלף אלמרכב וחלף עליך</li>
<li>ועלי מבארך ובקול אלחלבי לאן אלשיך קאל לשיך כלף לאן תרהן</li>
<li>לך גמיע מן וצל פי אלמרכב סוא ברכאת אלחלבי ואן עז עלי</li>
<li>כמא עז עלי צאחבי דלך ושרט עליהום אן כאן ליס תם אלא</li>
<li>הדא (!) אלכלמתין אנא נמצי ונקולהא ואלזמה אלמצי מעהום ודכל</li>
<li>וקל לה לאן הדא סבב אלימין וקאל לה אכראם אן לך אלא תחלף</li>
<li>בספר תורה באלמצחף קדמי (!) פאן מא כאן אלסבב אלא דא</li>
<li>להום וכרג ועולת</li>
</ol>
                    
                        <h3>ד</h3>
                    
                        <ol>
<li>וגרא ב(ינהם ועולם</li>
<li>באלכלאם אלסולטאן וכרגו אלרסול מן ענדה ועא(רפו) אלשיך</li>
<li>מצמון גמיע מא גרא ולמא כאן אכר אלנהאר מצא אליה</li>
<li>ואנפדו ואסתדעו פלאן מע בעץ אלגרבא ועאדו פתחו</li>
<li>אלחדית פאכד אן יקול שבועה או שבועה מן סיני</li>
<li>עלי צחה מא דכר ותואקפו פי שי יטול שר(ח)הא (!) וקאל לה</li>
<li>לא אקול שי מן דלך אלא אן וגב אלשרע דלך ותדכור</li>
<li>דלילה מן אלשריעה או מן דברי רבותינו זכ לב ות פשך</li>
<li>בדלך וחדר מן דלך אלחדר אלשדיד וקאל (תט)לב אנת</li>
<li>אן תגלבנא גמיענא הדא לא יכון אבדא ותטאול אלכלאם</li>
<li>פי דלך וקלנא אפעל אלא מא יוגבה אלשרע פאתתח (=פאפתתח)</li>
<li>ואחד מן &gt;אל&lt; חאצרין ברכאת אבן חארת וקאל הו קול</li>
<li>חטאתי ובקולה חטאתי פסך כלאמה מא צאע פקאל</li>
<li>מא אקבל הדא שי אן יגיב (!) פיה ימין ושבועה וקאל</li>
<li>פיה חטאתי וקאל לה אלשיך אבו סעיד אנא איצא מא</li>
<li>אקול חטאתי פי שי לא יוגב עלי פיה חק וקאם וקעד</li>
<li>וקאל אש האדא אלדי תקול פי מגלסי כאן בית דויד יאכוד</li>
<li>אחד בגיר חק אש תקול פי גיר הדא אלמגלס וטאל אלכלאם</li>
<li>פי דלך מנה ומן אלחאצרין אלא אן אעאד וקאל אן אלואגב</li>
<li>אותק מן הדא ואקל ואגב אן פיה חטאתי ולא אקבלה מנה</li>
<li>אלא אן אקולה בחק וקאל לה אלשיך אבו סעיד לא אקול דלך</li>
<li>וענד דלך קאל פלאן חטאתי חרת לם אדכול פי בית אלשיך</li>
<li>מצמון ולם אערף לי דנב גירה ואנצרפו גמיע</li>
<li>אלחאצרין ושלום</li>
</ol>
                    
                        <h3>Recto</h3>
                    
                        <ol>
<li>ותמנע אלי אן [כרג</li>
<li>אלשיך אלא]גל מצמון וקאל פי גמיע אלגרבא שי אן יטול שר[ח]הא (!)</li>
<li>וגמיע האדא ליס הו מנה אלא מא חומי עלי גמיע אלגרבא</li>
<li>ולם יכון פיהום מן יורדה ען דלך ולמא כאן יום אלאחד אתפק</li>
<li>ראינא אן נמציו אולא אלי שיך (!) מצמון ונקול לה אן כאן</li>
<li>האדי אלאמור גמיעהא מן ענדהא וען אמרה (!) סמע וטאעה</li>
<li>נסמע כלאמה פי דלך ונעמל בחסבו ומצינא גמיע</li>
<li>אלי ענדה ואשתמענא בה וכלמה כל ואחד מנא במא אעד מן</li>
<li>אלכלאם וסאלנה (!) ען האדי אלאמור במא פעל הדא אלרגל</li>
<li>בנא ען אלתצדיר ואלאש[ת]מע (!) וקאל לאן אנתום תעלמו לאן כלאמי</li>
<li>מא כונת חאצר פי אלכניס וקאל לנא לאן מא כאן סבב כלאמה אמר</li>
<li>אלא בסבב אלחלביין תגעלם (?) יגיו אלי דארה ויחצור [=ויחצרו] מעה</li>
</ol>
                    
                </div>
            
        </section>
    </body>
</html>
