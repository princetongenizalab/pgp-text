recto

אני כותב לך, אדוני ורבי, ייתן לך אלוהים אריכות ימים ויתמיד את שלומך ואת אושרך, מהבית;
שלומי טוב ואני בריא, תודה לאל, ריבון העולמים, בז' בשבט, יחתום אותו
אלוהים עלינו ועליך לטובה. אודיעך, אדוני, שלפני כן שלחתי לך מכתבים אחדים, אקווה
שקראת אותם. הגיע מכתבך בידי אדוני אבו אברהים אסמעיל בן פרח,
ואחר כך הגיע גם מכתב נוסף בידי נושא המכתבים, ובו אתה כותב על מכירת
זהב, אל יילקחו ממני חסדיך! הדינרים שאבורי' שווים מי"ז עד י"ז וחצי ועדיין,
אדוני, אני מתפלא על זאת. אבקש ממך, אדוני, שתשתדל ותמכור, ותקנה מה
שכתבתי לך במכתב, אל תשהה אף קנייה מאלה, ותארוז הכול ב'בַּרקָלוּ', וגם מה
שאורה לך בעניין הצדפים, ויהיה הכול ב'כיטי', אשר למה שכתבת בעניין
האריגים: אבקש ממך, אדוני, שתתאמץ בעניין זה ותמכור; בשם אלוהים אדוני, לא
נצא מזה, לדברי שותפי; אלא שכל אדם נופל בגורלו מה שנגזר.
ומה שכתבת בעניין עקבאן: כבר שילמתי לו כל מה שהייתי חייב לו, וכבר
מכרתי בשבילו ח' רטלים ללא ירידה במחיר, כ"ו בעד עשרה, והוא, אדוני, מגלה אורך רוח 
רב מאוד בעניין זה, ואינני יודע מה הסיבה שכך יצא הדבר; ולא אתאר לך כמה סבלתי
בעניין עץ הבושם, ואת היתרה גביתי אך ורק דרהם ועוד דרהם, וכל זה מסתכם בלא יותר 
מג' דינרים בקירוב. המשגיח עצמו הוא בתרוג'ה, ועד עכשיו טרם הגיע.
אם תשלח משהו לאטראבלס שים זאת ב'בַּרקַלוּ', שלח זאת לכלפון
שימכרנו בשבילך, (יסדר לך) את קניותיך. אדוני, כאשר יגיע אבו עטר בן ספראוי,
קבל ממנו י"ו דינרים שהם מן התמורה של האריגים שהיו של אדוני
אלחנן ותמסרם לו, והודע לי זאת במכתבך, כי אני
מודאג בגללם, עד אשר אקבל ממך מכתב. ודרישות שלום לך, וכל
קנייה הדרושה לך כתוב לי עליה. מסור ממני לאבו אסחק בַּרהון
את מיטב דרישות השלום; אם אתה כותב לבוציר, מסור ממני לאדוני
אבו אסחק בַּרהון דרישות שלום ולאבו עַלִי חַסוּן דרישות שלום. קנה
לי שני צרורות נייר משובח. כתבתי לכלפון שיקנה לך שטיחים. 

verso, address
לאדוני ורבי אבו יחיא נהוראי בן נסים נ"נ, ייתן לו אלוהים אריכות ימים ויתמיד את שלומו ואת אושרו, מאוהבו, מרדוך בן מוסא נ"נ; לפסטאט, ברצון האל.