
<html>
    <head>
        <title>Transcription of Letter: F 1908.44L</title>
    </head>
    <body style="max-width: 860px; margin: auto">
        <h1>Transcription of Letter: F 1908.44L</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/839/iiif/textblock/10412/canvas/1/">
                    
                    
                    
                        <h3>recto</h3>
                    
                        <ol>
<li><span lang="he">כתאבי יאסידי ומולאי אטאל אללה בקאה ואדאם סלאמתה וסעאדתה מן אלמסתקר&nbsp;</span></li>
<li><span lang="he">ען חאל סלאמה ועאפיה אלחמד ללה רב אלעאלמין לז' כלון מן שבט כתמה אללה&nbsp;</span></li>
<li><span lang="he">עלינא ועליך בכיר אעלמך יאמולאי אן תקדמת מני אליך עדה כתב ארגו&nbsp;</span></li>
<li><span lang="he">וקופר עליהא רקר וצל כתאבך עלי יד סידי אבי אברהים אסמאעיל בן פרח&nbsp;</span></li>
<li><span lang="he">ותם וצל איצא מן בעדה כתאב אכר עלי יד אלפיג ואנת תדכר פיה ביע&nbsp;</span></li>
<li><span lang="he">דהב לא עדמת ת[פ]צלה ואלדנאניר שאבריה תסוא מן יז אלי יז ונצף ובקית&nbsp;</span></li>
<li><span lang="he">יאמולאי נעתגב לדאלך נחב מן מולאי אן יגתהד ויביע וישתרי מא&nbsp;</span></li>
<li><span lang="he">דכרתה לה פי אלכתאב לא יוכר מנהא חאגה וישד אלכל פי ברקלו ומא&nbsp;</span></li>
<li><span lang="he">נוציה פי חדית אלודע ויכון אלכל פי כיטי ומא דכרתה פי חדית אל&nbsp;</span></li>
<li><span lang="he">מתאע נחב מן מולאי אן ישק עלי רוחה פיה ויביע ואללה יאמולאי מא</span></li>
<li><span lang="he">נתכלץ פיה עלי מא דכר שריכי ולאכן מא יאכד ואחד אלא מא קצי</span></li>
<li><span lang="he">ומ]א דכרתה פי באב עקבאן קד סלמת לה כל מא כאן לה ענדי וקד&nbsp;</span></li>
<li><span lang="he">בעת לה ח' ארטאל בלא נקץ סער ו''כ אלעשרה והו יאמולאי פיה טול רוח</span></li>
<li><span lang="he">אן עצים ומא נדרי כיף כרג דאך סבבא ומא אצף לך מא קאסית</span></li>
<li><span lang="he">פי אלעוד ולא קבצת אלבקיה אלא דרהם דרה' ומא יצח פי כל דא</span></li>
<li><span lang="he">אלא נחו ג' דנאניר ואלמשרף אללאן הו פי תרוגה והו לסעה מא וצל</span></li>
<li><span lang="he">ואן תכן תוגה שי אלי אטראבלס אגעלה פי אלברקלו וגהו לכלפון</span></li>
<li><span lang="he">יביעה לך פמא אחתאג יאמולאי אדא וצל אבו עטר בן ספראוי</span></li>
<li><span lang="he">תקבץ מנה י''ו דינאר אלתי הי מן תמן מתאע אלדי כאנת לסידי</span></li>
<li><span lang="he">אלחאנאן תדפעהא לה פתעלמני פיהא פי כתאבך לאן קלבי&nbsp;</span></li>
<li><span lang="he">פיהא ⟦ &nbsp; &nbsp; &nbsp; &nbsp; ⟧ משגול אלא אן יצל כתאבך ואלסלאם עליך ומא&nbsp;</span></li>
<li><span lang="he">כאנת מן חאגה אכתב לי פיהא ותכץ עני אבי אסחק ברהון</span></li>
<li><span lang="he">באפצל סלאם ואן כתבת אלי אבו ציר תקרי עני סידי</span></li>
<li><span lang="he">אבי אסחק ברהון סלאם ואבי עלי חסון סלאם ותשתרי</span></li>
<li><span lang="he">לי דסתין ורק גיאד וקד כתבת לכלפון ישתרי לך בסט</span></li>
</ol>
                    
                </div>
            
                <div data-canvas="https://geniza.princeton.edu/documents/839/iiif/textblock/10412/canvas/2/">
                    
                    
                    
                        <h3>verso, address</h3>
                    
                        <ol>
<li><span lang="he">לסידי ומולאי אבי יחיי נהראי בן נסים נ''נ &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; מן מחבה מרדוך בן מוסי נ''נ</span></li>
<li><span lang="he">אטאל אללה בקאה ואדאם סלאמתה וסעאדתה&nbsp; &nbsp; &nbsp; &nbsp; &nbsp; &nbsp; &nbsp; &nbsp; אלפסטאט אן שא אללה</span></li>
</ol>
                    
                </div>
            
        </section>
    </body>
</html>
