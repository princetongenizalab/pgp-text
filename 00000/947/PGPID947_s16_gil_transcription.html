
<html>
    <head>
        <title>Transcription of Letter: T-S 13J13.5</title>
    </head>
    <body style="max-width: 860px; margin: auto">
        <h1>Transcription of Letter: T-S 13J13.5</h1>

        <p>Moshe Gil, <a href="https://www.nli.org.il/en/books/NNL_ALEPH000970180/NLI"><em>Palestine During the First Muslim Period (634–1099)‎</em></a> (in Hebrew) (Tel Aviv: Tel Aviv University, 1983), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00013-J-00013-00005/canvas/1">
                    
                    
                    
                        <h3>Recto</h3>
                    
                        <ol>
<li>אטאל אללה יאכי וסידי בקאך ואדאם סלאמתכום וסעאדתכ[ום]</li>
<li>וכאן לך ולי פיך ולייא וחאפצא במנה ופצלה תקדמת</li>
<li>כתבי אליך ומא אשך אן לם יאכר אלגואב עני אלא גיבתך</li>
<li>פי אלריף אסל אללה ינצרך ויעצדך ו[יגע]ל אלברכה פי [כל]</li>
<li>מעיתך ומעישתך טאל שוקי יאסידי [ות]עלק נפסי לאכ[ותי פי]</li>
<li>אלמגרב זאיד עלי מא נחן פיה מן שג[ל לא]סר ואלם אלנפס</li>
<li>ומא סמענא אלי אלאן כבר ולא אן כאן [אחד יסא]פר אלי מצר נטלע</li>
<li>מן גהתכם עלי חאל וקד כאן סידי אבו סהל מנשה צהרי</li>
<li>יכתב אלי פמד תופי יהודה נע מא ראית לה כתאב</li>
<li>ואכזית נפסי פי מכאתבתה פקד יכון עלי קלבה מן דלך</li>
<li>תקל ובקית אנדב דרכי צורר ויפשחני שמני שומם מתוקע</li>
<li>כל מיעאד כתאב פלא ארא שי וקד כתבת כתב ללגרב</li>
<li>ואנפדתהא מע כתאבי הדא תתפצל אן מצא אחד אצחאבנא</li>
<li>אנפדהא פי גמלה כתבך לסידי אבו אסחק ברהון בן יצחק נע</li>
<li>ואללה אלעאלם כיף כתבתהא פמא לי קלב ולא דהן ממא הודא</li>
<li>אלקא מן סאיר אלוגוה מא לא יחמל אלכתאב ואללה אלמסתעאן</li>
<li>עלי כל אלאחואל ואנא ארגב אלי פצלך תסאל סידי אבן אסחק</li>
<li>פי כתאבך אלענאיה פי איצאל אלכתב ותוגיה אלגואב וקד</li>
<li>חסן חאל אלשאם פי האה אלאיאם פי אנצלאח אלטרק ורכא</li>
<li>אלסער אסל אללה תמאם אלנעמה בפצלה ואנא מנתטר</li>
<li>לוצול כתאבך פמא לי במא נתפרג אכתר מנה אללה יפרג</li>
<li>ען קלבך כל מהם ויתקבל מנא צאלח אלדעא לך פי הדא</li>
<li>אלמוצע אלמקדס וכתאבי סלך אדר שני אסל אללה יגעל</li>
<li>מא נסתקבלה אימן אלשהור עליך ואסעדהא לך ויזכיך</li>
<li>שנים רבות וכל ישראל ששים שמחים בנין ביתו ושכלול</li>
<li>היכלו ויועדינו בו בביאת משיחו בקרוב תכתץ</li>
<li>נפסך אלשריפה אפצל אלסלאם ומולאי אלשיך ר משה</li>
<li>ופתאה וקאה אללה ר אברהם אפצל אלסלאם וסאיר</li>
<li>אצחאבנא וכל מן סאל ענא עפצל אלסלאם ואבו יוסף יכצכם</li>
<li>אפצל אלסלאם</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-00013-J-00013-00005/canvas/2">
                    
                    
                    
                        <h3>Verso</h3>
                    
                        <ol>
<li>[ל]אכי וסידי אבו יחיי אטאל אללה בקאה מן משה ביר יעקב נע</li>
<li>[ ]עליה</li>
</ol>
                    
                        <h3>Upside-Down
#</h3>
                    
                        <ol>
<li>لسيدي ابو يحيي اطال الله بقا٥ وادام من موسى [بن يعقوب</li>
<li>نعما٥ نهراي بن نسيم اله وليه</li>
<li>الى نهراي بن نسيم</li>
<li>[الحسين] بن طاهر نجا بن الحسين اﻻنصاري</li>
</ol>
                    
                </div>
            
        </section>
    </body>
</html>
