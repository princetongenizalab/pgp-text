
<html>
    <head>
        <title>Transcription of Letter: BL OR 2598.162</title>
    </head>
    <body style="max-width: 860px; margin: auto">
        <h1>Transcription of Letter: BL OR 2598.162</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" >
            
                <div data-canvas="https://geniza.princeton.edu/documents/39144/iiif/textblock/39438/canvas/1/">
                    
                    
                    
                        <h3>Recto</h3>
                    
                        <ol>
<li>אן ירתב ולדה מעה פי כדמה אלמכאן לינוב מנאבה ויקום מקאמה</li>
<li>ויסאעדה מדה חיאתה פי אלכדמה עאגלא ויכון כלפה אגלא ואלדי</li>
<li>גרת אלעאדה מן אלאיגאב ען כדמה אלמכאן אלמקדס יוצל אליהמא</li>
<li>מופרא מכמלא שהר בעד שהר וסנה בעד סנה מדה חיאה מ אבי</li>
<li>אלחסן דנן ובעד ופאתה יתופר דלך עלי ולדה אבי מנצור אלמלאזם</li>
<li>לכדמה הדא אלמכאן אלשריף מן גיר תקציר ולא אגפאל פאלדי יוצל</li>
<li>אלי מן יכדם אלמכאן יעתד בה בוצולה אלי אלמכדום וכדאך אכראמה</li>
<li>כראמה אלמכדומה ותגתנם אלאדעיה אלצאלחה ואלברכות ממן הוא(!) מלאזם</li>
<li>ללמכאן אלמקדס וכדמה לה וחצורה פי אלחצרה אלשריפה דאימא</li>
<li>ואללה תעאלי ולי אלתופיק ולה אלסואל ואליה אלצראעאת באלגוד</li>
<li>ואלרחמה בכרמה ופצלה ושלום רב יופרש על אהלי כלל עמו בית</li>
<li>ישראל נצחי אייר תקח &nbsp; &nbsp; &nbsp; &nbsp; &nbsp; &nbsp;ישועה &nbsp; &nbsp; &nbsp; &nbsp; &nbsp; &nbsp; &nbsp; &nbsp; הא לנו &gt; למושעות</li>
<li>דניאל ראש הישיבה שלגולה</li>
<li>בירבי אלעזר החסיד זצל</li>
<li>אחינו הקהלות הקדושות הדרים בואסט ואלבצרה וכל סביבותיהם</li>
<li>יברכם צורם ולעד יהיה בעזרם &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; יעלמון ברוכים יהיו אן למא</li>
<li>[אנ]תהי אלינא חאל אבי מנצור בן מ אבי אלחסן כאדם כניסה אדונינו</li>
<li>[עזרא הסופר עליו השלום ומא הו עליה מן אלדין ואלתקה ואלאמאנה</li>
<li>ואלאגתהאד פי כדמה [כנסת אדונינו עזרא] אלמוצע אלמקדס ואן ליס</li>
<li>תם מן יקום מקאמה ובידה כתאב אדונינו הרב שלנו גאוננו שמואל הלוי</li>
<li>ראש הישיבה שלגולה זצל וכתאב נשיאנו דויד ראש גליות כל ישראל</li>
<li>ירום הודו ויופקנא איצא עלי תרתיבה פי כדמה כניסת אדונינו עזרא</li>
<li>עליו השלום וסביל אלוכלא ברוכים יהיו עלי אכתלאפהם אן יגרוה עלי&nbsp;</li>
</ol>
<p></p>
                    
                </div>
            
                <div data-canvas="https://geniza.princeton.edu/documents/39144/iiif/textblock/39438/canvas/2/">
                    
                    
                    
                        <h3>Verso</h3>
                    
                        <ol>
<li>עאדתה ויוצלו אליה אלרסם אלדי גרת עאדתהם באיצאלה אליה ולא יגירו</li>
<li>עליה שיא ושלום אחינו וברכותם וטובותם ירביון לעד&nbsp;</li>
<li>&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; אייך אתקרב&nbsp;</li>
<li>&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;אלהים מחסה לנו סלה&nbsp;</li>
</ol>
                    
                </div>
            
        </section>
    </body>
</html>
