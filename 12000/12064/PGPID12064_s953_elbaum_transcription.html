
<html>
    <head>
        <title>Transcription of Letter: ENA 3616.21</title>
    </head>
    <body style="max-width: 860px; margin: auto">
        <h1>Transcription of Letter: ENA 3616.21</h1>

        <p>Alan Elbaum, [digital geniza document edition] (n.p., 2023).</p>

        
        <section dir="rtl" lang="jrb">
            
                <div data-canvas="https://figgy.princeton.edu/concern/scanned_resources/b4c04e34-5a5b-4cc4-8d42-8de096246359/manifest/canvas/5b2d127d-a433-4526-bee3-d7aebaa489d1">
                    
                    
                    
                        <h3>Recto</h3>
                    
                        <ol>
<li>בשמ רח</li>
<li>כתאבי אלי מולאי וואלדי אטאל אללה בקאה</li>
<li>ואדאם עזה ונעמאה ומן חסן תופיקה לא</li>
<li>אכלאה וקד כאן אנפדת אלי מולאי כתאב</li>
<li>מע שבאת באן תכלי ואלדתי תזן לשבת</li>
<li>אללאסין אלאביץ כם רטל יכון בעד אן</li>
<li>תדפע מנה כמסה ארטאל אלי אלשיך אבו אל</li>
<li>ימן בן אלבצלי ותתמן אלבאקי עלי שבת</li>
<li>סער ארבעה עשר דינאר ונצף אלעשרה</li>
<li>ארטאל ותקני מנה בחצרה אתנין מן אליהוד</li>
<li>באן יסלם לי אלדהב פי אלצעיד בעד שהר</li>
<li>ולא תתואנו פי דלך בושה ול{א} סבב וקד חצל</li>
<li>לכם ולבית אכי אלמונה מן פצל אללה</li>
<li>וקד סאלתך פי קליל חבר ודסת ורק גייד</li>
<li>אללה אללה ולא תקטעו כברכם עני אללה אללה</li>
<li>ותערף אלשיך אבו עמראן באן חצלת</li>
<li>לה בעץ אלגלה ומא כאן למולאי אלואלד</li>
<li>מן חאגה תכאתבני בהא כץ מולאי באתם</li>
<li>אלסלאם ועלי ואלדתי אלסלאם ועלי כרימתי</li>
<li>אלסלאם ועלי בית אכי אלסלאם ועלי</li>
</ol>
                    
                        <h3>Recto - right margin</h3>
                    
                        <ol>
<li>אלשיך אבו עמראן בן גליב</li>
<li>אלסלאם ועלי</li>
<li>אלשיך אבו אצחק</li>
<li>ומן ענדה</li>
<li>אלסלאם</li>
</ol>
                    
                </div>
            
                <div data-canvas="https://figgy.princeton.edu/concern/scanned_resources/b4c04e34-5a5b-4cc4-8d42-8de096246359/manifest/canvas/130319a0-82da-4513-b6f2-5fb13d4d71a4">
                    
                    
                    
                        <h3>Verso</h3>
                    
                        <ol>
<li>ותקול לשיך אבו אצחק באן יקף ויזן אללאסין</li>
<li>וישהד עליהם בחצרתך אללה אללה ואללה</li>
<li>יסהל עלי באלתכלץ אן שא אללה ותערפוני אכבאר</li>
<li>הרון בן שמארי אן כאן במצר ואן כאן סאל עני</li>
<li>וחדית אלמרגאן ושלום</li>
</ol>
                    
                        <h3>Verso - address</h3>
                    
                        <ol>
<li>חצרה מולאי אלואלד משה</li>
<li>ביר מצליח נע</li>
<li>א[טאל] אללה בקאה</li>
<li>עבדה וולדה</li>
<li>אברהם ביר משה ביר</li>
<li>מצליח נע</li>
</ol>
                    
                </div>
            
        </section>
    </body>
</html>
