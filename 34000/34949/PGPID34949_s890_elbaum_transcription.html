
<html>
    <head>
        <title>Transcription of Letter: L-G Misc. 67</title>
    </head>
    <body style="max-width: 860px; margin: auto">
        <h1>Transcription of Letter: L-G Misc. 67</h1>

        <p>Alan Elbaum, [digital geniza document edition] (n.p., 2022).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-LG-MISC-00067/canvas/1">
                    
                    
                    
                        <h3>Recto:</h3>
                    
                        <ol>
<li>כי ייי יהיה בכסליך וגו</li>
<li>בלכתך לא יצר צעדיך וגו</li>
<li>אשרי איש ירא ייי וגו</li>
<li>אשרי האיש לא הלך וגו</li>
<li>ואמרתם כה לחי וגו</li>
<li>וצל כתאב ואלדי אלעזיז אטאל אללה בקאה וגמע שמלי בה קריב</li>
<li>אנה קאדר עלי דלך אן שא אללה וסוא דלך אן לא תסאל //מא// עלי קלבי</li>
<li>מן פראקכם וסימא מן חית אן סאפר מנצור לאני כנת אגד</li>
<li>במביתה ענדי ראחה עצימה ואנטבקת אלדניא עלי אלי מא</li>
<li>לא נהאיה אלי אן וצל כתאבך אלשריף וקראתה ואנת תצברני</li>
<li>עלי אלגרבה פתסלית בה ואיצא כתאבין אכרי ענדי מן ענדך</li>
<li>פצרת אדא צאק צדרי אקרא כתבך אלשריפה ואבכי מני</li>
<li>ומן רוחי אלי אן יעלם אללה אטלב אלנפס יטלע מא יטלע</li>
<li>ויא ואלדי מא תחתאג תצברני עלי אלגרבה פאנא אתגרב(?)</li>
<li>פי חק נפסי ותעלם אצחאבנא אליהוד מלולין(?) כאן לי טרבה</li>
<li>וקד בטלת ולאכאני באלעין אלאולה אלחזאנין יהאבוני כתיר</li>
<li>לאני ספהתהם פי מקאם כביר ותם מע טבקתהם אלהדר</li>
<li>קד תקדם כתאבי לך מע מנצור מא גרי פמא בקא</li>
<li>אחד יגסר ילחן קדאמי ואן כאן אנא ולדך וגמלה אלכיר אלדי</li>
<li>אנא פיה מן רזקך ומן דעאך אלצאלח ואיצא אנך קלת לי</li>
<li>אנך תעגבת מן כוני תכדמת לשכץ מתל אלגלאם</li>
<li>פמנצור יערפף מא אטול עליך וגמיע אחואלי מנצור</li>
<li>יעלמהא לאן מא אמכנני אבטי בכתב אלכתאב לאן כאן</li>
<li>[[צאחבה]] //מוצלה// מלזוז ואמא חאגה אכי פיעלם אללה מא מנעני</li>
<li>אן אנפדהא מע מנצור אלא כאן מקל וקלת אנה ינפק</li>
<li>תמנהא ודפעת למוצל הדא אלכתאב חאגה אכי</li>
<li>פקבח עלי בן אבו אלזכאר וקאל רגל גיד תסתחמלה</li>
<li>לאלכה(?) קד חרת מע מן אנפדהא וקד אנפדת לכם מע</li>
<li>מנצור קאלב גבן צחיח וזנת פיה דרהמין ונצף</li>
<li>ואיצא דפעת לה תמן אלזית חתי יזיתה פי אלטריק</li>
</ol>
                    
                        <h3>Recto, margin:</h3>
                    
                        <ol>
<li>לאלא ינשף ולא תסאל מא צאקת עלי</li>
<li>דמשק מן קלה אלמעישה ואלשי מאס(?)</li>
</ol>
<p></p>
                    
                </div>
            
                <div data-canvas="https://cudl.lib.cam.ac.uk/iiif/MS-LG-MISC-00067/canvas/2">
                    
                    
                    
                        <h3>Verso:</h3>
                    
                        <ol>
<li>ואריד שי לא בד מנה בתקתיר(?) ואשח(?) ישהד אללה</li>
<li>עלי נפסי אדא תגדית אן אתעשא ואצום אכתר</li>
<li>אלאיאם לאן קד חצל לי שי כיר(?) אחב אתוצל בה אלא</li>
<li>מכאן אן ערפתך פי עדה כתב ואלאזם אלקראה ומא</li>
<li>אגיך אן שא אללה אלא כמא אריד פאללה אללה</li>
<li>אלדעא לא תקטעה עני לעלי אנגח עלי נגחי זאדה</li>
<li>ותדעי פי דעאך אן יבלגני אללה מראדי פאנא קלק אן</li>
<li>כתיר לאני ראית מן אנא אכיר מנה אכיר מני</li>
<li>ואנתכית לנפסי פואללה לא אורין אעדאי אן סלמת</li>
<li>ולא אצחך עלי מן כאן יצחך עלי והוא עד ודיין</li>
<li>עלי לאן וצלת סאלם ודכלת לאעמאמי ולא [[לאולא]]</li>
<li>לאולאדהם פרח ולא כרה לאני פי כל וקת אתפכר</li>
<li>וקת אן גרי עלי אלשדה בקית פי בית כאלתי</li>
<li>מא חלף אחד מנהם עלי לביתה ואן וצלת סאלם יכון כיר</li>
<li>ואמא בנת עמי אללה אללה אנפד לי כתאב ערפני</li>
<li>מא יכון מן כברהא או מן חדית נבא מן כל בד</li>
<li>פאנא קד אערצו עלי אלזיגה פמא יכון דא ואנת</li>
<li>גאיב אבדא פמן לי סרור בעדך ובעד ואלדתי</li>
<li>ואתדכר אכי ויבקא לי פרח בעדכם לא שא אללה</li>
<li>לי בהדא ומא עאקלה פי בלדה בגריב ארגע</li>
<li>אן שא אללה ממכן מן אלשיאת(?) אלפצה ואלעלם</li>
<li>בדעאך ואנא אעלם אן אללה מא יכיבני</li>
<li>פיאחסרתי כיף מא אסתגנמת דעאך סנה מן</li>
<li>זמאן ולכן אללה ימחי כטאי מן קלבך ממן(?) דלך(?)</li>
<li>ואלאקואל אנפדהם לא תנסאהם פאנא טאלב</li>
<li>אלספר מן כל בד אנפדהם אלי בית אלנזר וקול</li>
<li>פי כתאב ללנזר וחדה אן כאן ולדי קד סאפר</li>
<li>אלי חלב פתנעם תוצלהם לה והו יוצלהם</li>
</ol>
                    
                        <h3>Verso, margin (a):</h3>
                    
                        <ol>
<li>מן כל בד [[. .]] פהדא אלכתאב כתבתה</li>
<li>ואנא פי צמירי אלספר ומא אדרי לאני</li>
<li>קד תקצר חאלי ואנא באצרף אלפלוס כל</li>
<li>יום מא אעדם אלמונה ושלום</li>
</ol>
                    
                        <h3>Verso, margin (b):</h3>
                    
                        <ol>
<li>פאחדר תרגע תנפד כתאב</li>
<li>אלא מכתום</li>
</ol>
<p></p>
                    
                        <h3>Verso, margin (c):</h3>
                    
                        <ol>
<li>ולא יכון&nbsp;</li>
<li>כתם תקיל</li>
</ol>
<p></p>
                    
                </div>
            
        </section>
    </body>
</html>
