recto

אני כותב לך, אדוני ורבי הנכבד, ייתן לך אלוהים אריכות ימים ויתמיד את עזרתו לך ואת שלומך ואת חסדיו לך,
ויכה את אויביך, מן הבית, בי"ג בשבט, יחתום אותו אלוהים עליך ועלינו
במיטב חותמו. אני מתגעגע אליך, יקרב אלוהים את פגישתנו בשמחה, בחסדו ובטובו, כי
קרוב הוא להיענות. דע, אדוני, שהגעתי אחרי קשיים, בים וביבשה, ומצאתי שהכול
שלום להם, ותודה לאל, השגנו את הדבר שכתבתי לך עליו ושבגללו היה בלבי
דאגה ; הדבר התברר לי ואבקש מאלוהים שיביט אלי וייטיב .... (במצב)
שבו אני נתון, כי הלוא הוא שומע ונענה. אין לי יכולת לפרט לך יותר
מזאת. שלחתי שיקראו לבני המשפחה, ישמרם אלוהים, והוצאתי את תוכירך וקראתיו
לפניהם, ואמרו: לא גרמנו לו שום נזק. וראיתי שהם אומרים כי: נסע אליו אם הוא רוצה, 
וראיתי את מצבם שאינו טוב, מפני העוני ומיעוט היכולת. אחר כך, בבוא יום
ו', בא אחיך אלי והלכתי עמו אל אשתך ואמר: הוצא לי את החיטים, וכבר
לא נשאר בו כוח, ונאלצתי לפשוט את בגדי ומילאתי את שני הכדים, וטרחתי
עליהם, חי אלוהים; יצאו החיטים שלה טובות, לא היה בהן דבר (רע). אחר כך בא להוציא את הכול, אך לא מצא (עוד)
כלום בכד. עוד כתבת במכתבך: הוצא להם שני כדים מן החדש,
שיערבבו אותן. אבל הם אמרו: אל תוציא לנו כלום עד שתיגמרנה אלה. ומסרתי להם חצי 
דינר, ואמסור להם את חצי הדינר השני כאשר אמרת. דיברתי עם אחיך,
בחנות האדון אבו אלחסן, על ספר הנביא(ים?) המשובח אשר לך, ואמר:
לא אחזיר, כי הילדים לומדים בו. ואמר עוד: כתבתי לו על זאת; אם הדבר מתאפשר לך
(מוטב); אם לא, כתוב לי ואקח אותו ממנו, אם יאבה ואם ימאן. עוד אמרתי להם: כאשר
תלבינו את החוטים ותעשו את המעילים, קחו כמה שתהיו זקוקים לאריגה
ולרקמה. אחיך אמר לי שכתבת ופירטת לו את כל הדברים. מן האלום
לא הגיע כלום. יש כאן אנשים ביזנטים ואנו מציעים להם אותו; אולי (בעזרת) אלוהים,
נמכור להם משהו, אני לא אזניח את עניין סל הניל. הגיעה
בזה היום שיירה שנייה ועמה ק' סלים ואינם נמכרים כאן. על כן אם
אתה מתכוון למשהו כתוב לי מה לעשות בשבילך בעניינם (של הסלים), אם תרצה שאחלק אותם
אעשה זאת. מן הדינרים שהשארתי אצלך הוציאו ממני סכום של ד' דינרים,
קח מהם את החוב בעד היין המגיע לך ממני ומסור את השאר לר' אברהם
אלקלעי, אחרי שתקנה לי מהם 

verso

בחצי דינר סוכר וקנקן תמצית ורדים מהאדון אבו יצחק, שיהיו בו ד' רטלים,
כי ביקשתי ממנו דבר זה. אשר לאזוביון, הלכתי בעניינו אל השוק והציעו לי בחנות של בניאם 
אבי הפרנס, שני מנים פחות אוקיה, שווים דינר ושליש, אבל לא מכר אותו. אבקש כי
תודיע לו זאת, ואם ירצה למכור אותך יעשה מה שימצא לנכון, כי בעליו זקוק
לפרוטה. היתה לי עוגמת נפש בגלל פטירתו של העבד, שהיה אצלו, אלוהים ייתן לו חילופין (להקל) על
לבו. אמרתי לו: אלווה לך משלי דינר, עד שיגיע מכתב מהאיש. אל
תתעלם אפוא ממנו. ואל תזניח את עניין הסחורות שקניתי והשארתי בביתך. גם באשר לנאד 
בשביל מיץ הפירות אל תתרשל, ובטובך תשלח לי את הסל עם ר' אברהם.
זאת לידיעתך אדוני. מסור בשמי לאדוני אבו יצחק בן טיבאן ולבנו
דרישות שלום ולאדון אבו עלי בן סלמאן דרישות שלום; והאדון אבו אלחסן דורש בשלומך, 
ואתה מוכרח לכתוב לו. אבקש ממך כי תואיל למסור לאדוני שר השרים דרישות שלום ממני; 
ותתנצל לפניו בשמי, כי הייתי צריך לנסוע פתאום ועל כן לא הלכתי אליו ולא נפגשתי
עמו. שכחתי קודם לבקש ממך זאת, אל תזניח אפוא, וכתוב לי על זאת. ושלום.
שאלתי את הלאל אלאטראבלסי על דבר הכד שהשאיר אצלו אברהם ואמר: יש לי
תזכיר ממנו שאוציא אותו ואודיע לך; ואני אדאג שיוציא אותו ואכתוב לך זאת. ושלום.

verso, address
אדוני ורבי אבו עמראן מוסא בן אבי אלחי נ"ע, ייתן לו אלוהים אריכות ימים ויתמיד את עזרתו ואת חסדיו לו, המודה לו עלאן בן יחיא נ"ע. 
 