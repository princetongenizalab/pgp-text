
<html>
    <head>
        <title>Transcription of Legal document: T-S Ar.18(2).9</title>
    </head>
    <body style="max-width: 860px; margin: auto">
        <h1>Transcription of Legal document: T-S Ar.18(2).9</h1>

        <p>Athina Pfeiffer and Marina Rustow, [digital geniza document edition] (in Judaeo-Arabic).</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-AR-00018-00002-00009/canvas/1">
                    
                    
                    
                        <h3>Left side (1)</h3>
                    
                        <ol>
<li>אלדי יגב אן נכתכלס פ[י ] הדא אלסואל&nbsp; ה[&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ]</li>
<li>מעני חקיקה קולהם [ די]נא דמלכותא דינא&nbsp; לאננא&nbsp;</li>
<li>ראינא הדא אלסאיל קד געל דלך עמדתה ואסאס בנא עליה</li>
<li>אסתפתאה ובעד דלך נתכלם עלי נפס אלסואל פנקול</li>
<li>אן אלדי עלמנאה מן קו׳ רבותינו זל פי דלך הו קו׳ אמ׳ שמואל</li>
<li>דינא דמלכותא דינא וכול׳ ואד תכלמנא פי תביין אלמראד</li>
<li>בקו׳ דינא דמלכותא דינא במא נזעם אן פיה כפאיה</li>
<li>ענד ארבאב אלעקול אלצחיחה פלנזמע אלאן אלי אלכלאם&nbsp;</li>
<li>עלי נפס אלסואל פנקול אן לא יכלו אמר האולאי אלשרכה&nbsp;</li>
<li>אלמדכורין פי הדה אלשאלה מן אחד קסמין //והם// אמא אן</li>
<li>יכון בינהם אשתראט א/ו/ לא יכון בינהם (1) פאן כאן בינהם&nbsp;</li>
<li>אשתראט פיעמל בחסבה בלא זיאדה ולא נקצאן לאן</li>
<li>אלהלכה כר׳ יהודה אלקאיל כל תנאי שבממנו תנאו קיים&nbsp;</li>
<li>והדא אלקול עאמל פי מן תצח שרכ[ת]ה לאן מן לא תצח</li>
<li>שרכתה לא יצח אשתר[א]טה &ndash;&ndash; וצחה אלשרכה תחתאג אלי</li>
<li>תמאניה אוצאף א[לאו]ל אן יכון אלשריכין עאקלין&nbsp;</li>
<li>אלתאני אן יכונא חרין אלתאלת אן יכונא [ב]אלגין</li>
<li>אלראבע אן יכונא גיר מחגור עליהם אלכאמס אן יכון</li>
<li>ראס מאל כל ואחד מנהמא מעלומא מחדודא</li>
</ol>
<p>&nbsp;</p>
                    
                        <h3>Right side (3)</h3>
                    
                        <ol>
<li>/א/ פאן כאנא מעתוהין או כאן אחדהמא מעתוהא לם תצח</li>
<li>בינהמא שרכה /ב/ פאן כאנא עבדין או כאן אחדהמא עבדא</li>
<li>לם תצח שרכתהמא &nbsp; /ג/ פאן כאנא גיר באלגין או כאן&nbsp;</li>
<li>אחדהמא גיר באלג לם תצח שרכתהמא ובשרט אן יכונא&nbsp;</li>
<li>מחגור עליהם ואן לא יכון לאחדהם צבט ולא חזם לאן&nbsp;</li>
<li>אן כאן להם צבט וחזם גאזת ביועהם ועקודהם לקולהם&nbsp;</li>
<li>מקחן מקח וממכרן מכר במטלטלין וקאלו מחוי רב</li>
<li>יהודה על רב יצחק בריה כבר שיתכבר שבע רב כהנא</li>
<li>אמ׳ כבר שבע כבר תמני במתניתא תנא כבר תשע</li>
<li>כבר עשר ולא פליגי כל חד וחד לוום חורפיה ובדלך אדא</li>
<li>לם יכון מחגור עליהם גאזת ביועום ועקודהם לקו׳ אמ׳</li>
<li>רפרם לא שנו אלא שאין שם אפוטרפוס אבל אם היה שם</li>
<li>אפוטרפוס אין מקחן מקח ואין ממכרן ממכר {אלא אן יכון אלצבי אלדי //יטהר// הוא (?) גיר באלג&nbsp;יתים פיעקד לה בית דין או וצי או וכיל יגוז להמא עקד שרכה&nbsp;פי מא בין אלבאלג ואליתים לקול אמ׳ רבה בר רב שילא אמ׳&nbsp;רב חסדא ואמרי לה אמ׳ רב יוסף בר חמא אמ׳ רב ששת&nbsp;מעות של יתומים מותר להלוותן קרוב בשכר ורח[וק] להפסד || דוקא דיתומים&nbsp; אבל} &nbsp; /ד/ פאן</li>
<li>כאנא מחגור עליהמא או כאן אחדהמא מחגור עליה גיר</li>
<li>מא דון לה פי אלתגארה לם תגז שרכתהמא ודאך כאלנסא</li>
<li>דואת אלאזואג לקול אין קנין לאשה בלא בעלה /ה/ פאן כאן</li>
<li>אחדהמא ישראל ואלאכר גוי לם תצח שרכתהמא לקול</li>
<li>אמ אבו[ה&nbsp; דש]מואל אסור לאדם שיעשה שותפות עם הגוי</li>
<li>שמא יתחייב לו שבועה וישבע לו בשם עב׳ זר׳ והתורה אמ׳</li>
<li>ולא ישמע על פיך וקד תגוז שרכה ישראל מע אלגוי אדא&nbsp;</li>
<li>גמעת אד אוצאף</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-AR-00018-00002-00009/canvas/2">
                    
                    
                    
                        <h3>Right side (2)</h3>
                    
                        <ol>
<li>[אלסאד]ס אן לא יכון [. . . . . . ראס אלמא]ל מן איסורי הנאה</li>
<li>אלסאבע אן לא יכון ר[אס אל]מאל מן תמן איסורי</li>
<li>הנאה אלתאמן אן יכונא יהודיין פאדא כאנת שרכתהם&nbsp;</li>
<li>סאלמה ממא דכרנא וכאן בינהם תנאי פאלעמל עליה</li>
<li>(2) פאן ל[א] בינהם תנאי בל כאנת שרכתהם מבהמה עלי</li>
<li>מא טהר מן סואל הדא אלסאיל פאן אלחכם פיה {עלי וגהין} אלאול</li>
<li>הו אן יכון אסתאד אלדאר קד קאל //לגמאעה אלשרכה// אנני והבת וסאמחת מן</li>
<li>גמלה מא וגב עליכם מן גראמה הדא אלמאל אלצאיע לאגל&nbsp;</li>
<li>פלאן צאחבי כדא וכדא דינאר ויכון קולה דלך צחיח ויאמרהם</li>
<li>אן לא יוזנוהם שי או יקול שמעון לראובן אנא אסעא פי</li>
<li>תכליץ מא אמכן תכליצה מן הדא אלמאל אלא אנני מהמא כלצתה</li>
<li>יכון לי פאן בעד דלך מהמא וזנוא בקיה אלשרכה לא ילזם שמע</li>
<li>מנה שי לקולהם השותפין שמחלו להם מוכסין מה שמחלו</li>
<li>מחלו לאמצע</li>
</ol>
                    
                        <h3>Left side (4)</h3>
                    
                        <ol>
<li>אלאול אדא אשתרכא פי שגר תלקט פינבגי אן יבתדי</li>
<li>ישראל במואפקתה עלי אן ילקטהא אלגוי פי יום אלסבת וילקטהא</li>
<li>ישראל פי יום אלאחד פאן לם יואפקה /א/בתדא עלי דלך לכנה צבר</li>
<li>אלי וקת אלמחאסבה פנאדרה פי אלחסאב ביום אלסבת לם יגז</li>
<li>דלך לקול׳ הנהו מוריקאיי דנקיטו מוריקא בהדי הדאדי גוי</li>
<li>נקיט בשבתא ישראל נקיט בחד בשבא אתו לקמיה דרבא</li>
<li>שרא להו אותיביה רבינא לראבא ישראל וגוי שלקחו שדה בשותפות</li>
<li>לא יאמר ישראל לגוי טול אתה חלקך בשבת ואטול אני חלקי</li>
<li>בחול ואם התנו מעיקרא מותר ואם באו לחשבון אסור</li>
<li>איכסיף ראבא לסוף איגלאי מילתא דהתנו מעיקרא הוו</li>
<li>אלתאני אן שרכתהמא אדא כאנת פי שגר וכאן בעצהא</li>
<li>ערלה פאנה יגוז לישראל אן יואפקה ללגוי אן יאכד גלתהא פי</li>
<li>סני אלערלה ויאכד הו גלתהא פי אלסנין אלאכר דאך קול רב</li>
<li>גבואה מבי כתיל אמ׳ הנהו שתאלי דערלה הוו גוי אכול שני</li>
<li>ערלה ישראל אכיל שני דהתירא אתו לקמיה דרבא שרא לי</li>
<li>והא אותיביה ראבינא לראבא לא היו דברים מעולם :</li>
<li>אלתאלת אן שרכתהמא אדא כאנת פי אלאת ואואלי גאז לישראל</li>
<li>תרך אלגוי אן יסתעמלהמא פי אלסבת אדא כאנא ענדה מן קבל אלסבת</li>
<li>לקו׳ מאן תנא שביבת כלים בית שמאי היא וליס אלהלכה כקולהם</li>
<li>אלראבע אן שרכתהמא אדא כאנת פי אלעקאר מתל אלחמאמאת</li>
<li>ואלארחא ומא יגרי מגראהא פינבגי אן יהאייה ישראל ללגוי עלי אן</li>
<li>יאכד אלגוי גלה אלסבת וישראל ג[לה] אלחול לקו׳ ר שמעון בן&nbsp; אלעזר אומ׳</li>
<li>לא ישכיר אדם מרחיצו לכותי בשבת מפני שנקראת על שמו</li>
<li>ואדא כאנת שרכה ישראל וגוי פי שי כארג ען הדה אלד אנצאף {כאנת שרכה פאסדה ולא תצח}</li>
</ol>
<p>&nbsp;</p>
                    
                </div>
            
        </section>
    </body>
</html>
