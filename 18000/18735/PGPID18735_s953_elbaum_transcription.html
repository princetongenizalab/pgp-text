
<html>
    <head>
        <title>Transcription of Letter: Bodl. MS heb. a 3/12 + T-S 24.39</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. a 3/12 + T-S 24.39</h1>

        <p>Alan Elbaum, [digital geniza document edition] (n.p., 2023).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-00024-00039/canvas/2">
                    
                    
                    
                        <h3>T-S 24.39</h3>
                    
                        <ol>
<li>איש גירך ען מחבתך אשגלך אלדולאב וכתרה</li>
<li>אלאשגאל ואתסאע אלצבנה יאתרי למן ולמא דא .</li>
<li>]ק לנפסך ואנהץ תכסב אלדניא ואלאכרה אלאנסאן</li>
<li>מא יאמן אלמות ולא וקת טלב אלחק לה מ[א] ירגע</li>
<li>יפיד אלנדם וקד נצחתך אקבל נציחתי פאנא</li>
<li>מא כתבת הדא לך אלא ודאע פאן רצית לנפסך</li>
<li>אפעל ואללה ילהמך לכירתך אנא מא אתגייר</li>
<li>ען מחבתך ולו נסית אנת מא ביננא ולו גפלת</li>
<li>עני אנא אדעו לך ומא אנסאך ואלדניא מפרוג</li>
<li>מנהא סעאדתהא פאניה ואקבאלהא אדבאר</li>
<li>פאנהא גדארה במן ותק בהא מכגלה למן</li>
<li>פרח בהא מא אעטת שי אלא ואכדתה ומא</li>
<li>לדדת נפס אלא ואחזנהא פלא ותוק בהא</li>
<li>ומא יפיד אלא מא יפעלה אלעבד מן מעאמלה</li>
<li>אלחק וכופה ואמתתאל שריעתה וטלב רחמתה</li>
<li>ואכתסאב פראיצה אלדי אמר בהא רבה(?) הי אלדכירה</li>
<li>אלדי לא תתגייר ואלסעאדה אלדי לא תזול אבדא</li>
<li>והלך לפניך צדקך כבוד ייי יאספך הו תע</li>
<li>לא יכייבנא מן רחמתה ולא ימנע ענאיתה ענא אבדא</li>
<li>ושלום</li>
<li>ולמא בלגני מא חצל לכם מע אלגרבה אפתרקכם</li>
<li>אנת ואלשיך אלאגל עבד אלעזיז אכוך וכונכם</li>
<li>פי הדא אלוקת בעידין ען בעצכם אלבעץ עז עלי</li>
<li>הדא גאיה אלאעזאז ואנתו עמרכם כלה מא</li>
<li>אפרקתוא ולא גרא בינכם שר ולא סמע אחד</li>
<li>בינכם כלאם וחאשא עקלכם ומרוה אלשיך אלאגל</li>
<li>עבד אלעזיז פלא תבקו עלי פנא אלאמר אצלא</li>
<li>ולקד למא סמעו אלחכמא מא גרא בינכם</li>
<li>ואן אכיהם כאן אלסבב עז עליהם בהא(?) מעזה עטימה</li>
<li>פמא יחב אלשר אלא כל עדים אלעקל ואלדין</li>
<li>פאן אלשלום מעדן אלחיאה ומא עמר אלוגוד</li>
<li>אלא באלשלום וייי יברך את עמו בשלום</li>
<li>שלום כפול</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/a/canvas/ms-heb-a-3-12/2.json">
                    
                    
                    
                        <h3>Bodl. MS heb. a 3/12</h3>
                    
                        <ol>
<li>אלצגירה עלי [ ]</li>
<li>לם יחצר אלי אלאן וענד [ ]</li>
<li>ואלאהתמאם בכל מא אשאר בה לאנך</li>
<li>תעלם מנזלתך ענדי ומחבתי פיך דאימא</li>
<li>ולקד ישהד אלחק מא ענדי מן אלאלם ואלנכד</li>
<li>לפראק אלמולא ומשאהדתה דאימא ואלאן</li>
<li>יא שיך אלמהדב ינסא (?) מא גרא פי הדה אלמדה</li>
<li>אלטוילה וגיבתך ענא וען ישראל וען בתי כניסיות</li>
<li>וען אלצדקות אלדי כנת תעמלהא פאן מא יבקא</li>
<li>דכירה ללאבנה וללאולאד בעדך אלא מא תפעלה</li>
<li>מן אלצדקות ואפכר כם אנעאק ענך מנהא הדה</li>
<li>אלמדה אלטוילה ולא תפכר פי מא יחצל לך מן</li>
<li>אלכיר ולא תסמע כלאם מן ינצחך למנפעתה</li>
<li>ואנת עמרך מא כאלפתני קום אנהץ ותגתנם</li>
<li>חצול אלאכרה נצם אטראפך ועוד אלי וטנך</li>
<li>. . . . א גרבה ושתאת ען אלאהל וען אלתובה וען</li>
<li>ישראל ואקבל נציחתי ואגתנם חיאתי לאן כל (?)</li>
<li>מא בקי קד צעפת כתיר וכל סאעה אבצר [יא]כדני</li>
<li>צעף זאיד ולא תבקא פי קלבך חסרה אלדי מא</li>
<li>תשאהדני ואדעו לך קבל ופאתי פאנני מא</li>
<li>אשך פי מחבתך ואנת מא תשך פי מחבתי דאים</li>
<li>ואן כנת קד תגיירת עליי באלבעד הדה אלמדה</li>
<li>וגבת ען עיני גבת קלבי ומא הדא הו</li>
<li>שרט אלמחבה ואלצחבה הדא וקת צעפי</li>
<li>ושיכוכתי ועגזי ועדמי אלדרהם כנת אחב</li>
<li>צחבתך ושפקתך וזיארתך ואפתקאדך אלדי כנת</li>
<li>[ ]אג וצל אלאמר אנך</li>
<li>[ ] ולא אן תדכרני</li>
</ol>
                    
                </div>
            
        </section>
    </body>
</html>
