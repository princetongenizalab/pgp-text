
<html>
    <head>
        <title>Transcription of Legal document: Bodl. MS heb. b 12/10</title>
    </head>
    <body style="max-width: 860px; margin: auto">
        <h1>Transcription of Legal document: Bodl. MS heb. b 12/10</h1>

        <p>Gershon Weiss, "Legal Documents Written by the Court Clerk Halfon Ben Manasse (Dated 1100-1138)" (PhD diss., n.p., 1970).</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/b/canvas/ms-heb-b-12-10/1.json">
                    
                    
                    
                        <h3>Recto</h3>
                    
                        <ol>
<li>שהדותא דהות באנפנא אנן שהדי דחתמות ידנא לת(חת)א כן (הוה חצר א)לינא מרור אברהם הכהן בר מרור משה הכהן נע וקאל לנא אשהדו עלי ואקנו</li>
<li>מני מעכשו ואכתבו ואכתמו עלי בגמיע אלאלפאט אלמחכמה ואלמעאני אלמוכדה ובכל לישאני דזכואתא וסלמו דלך אלי אבנה עמי סאדה בת מרור</li>
<li>אברהם הכהן נע זקוקתי ליבום והי אלתי כאנת זוגה אכי שקיקי מרור יוסף הכהן נע בר אבא מארי משה הכהן נע ליכון בידהא לליום ובעדה חגה</li>
<li>וותאק אנני מקר ענדכם באוכד מעאני אלאקראראת ואותקהא פי צחה מני וגואז אמר טאיעא מן גיר קהר ולא גבר ולא אכראה ולא סהו ולא</li>
<li>גלט ולא עלה בי מן מרץ ולא גיר דלך מן גמיע מפסדאת אלשהאדה אנני מן אלאן קד אבריתהא מן כל עלקה תתגה לי פי חיותי או לולד לי או לאחד מן</li>
<li>סאיר וראתי בעדי עליהא בסבב שי ממא יכץ ארת אכי מ יוסף הכהן הנפטר אלדי כאן זוגהא נע או בסבב ודיעה כאנת לה ענדהא או דין או גיר</li>
<li>דלך מן סאיר מא ימכן אלתעלק עליהא פיה בשום טענה בעולם מן כל מא יתעלק בשי מן ארתה או בשי ממא כאן להא בשי ממא כלפה</li>
<li>מן כל מא יקע עליה אסם והגא ומן כל טלב ען אתאת או ען קמאש או ען כיאנה או ען אדא אמאנה מא כאן מן דלך פי חיאתה ומא כאן מנה</li>
<li>באקי בעד ופאתה ואנתקל אלי בחק אלארת ענה ומן סאיר אלדעאוי ומן גמיע אלעלק ואלתבעאת אלתי תתגה לי עליהא&nbsp;פי גמיע</li>
<li>דלך או פי שי מן גמיע מא גרי בינהא ובינה פי חיותה&nbsp;ומא עסאה יכון קד תבקא עליהא מן אלעלק ענה בעד ופאתה&nbsp;בעד אסתחקאקי למא</li>
<li>כלפה מא כנת עאלמא בה אלאן ומא לם אעלם מא אנכשף לי&nbsp;ומא לם ינכשף לי כאינא מא כאן ובאלגא מא בלג ומן&nbsp;גמיע מא גרי איצא ביני</li>
<li>אנא ובינהא מן סאיר אצנאף אלמעאמלאת עלי אכתלאף&nbsp;אגנאסהא ואנואעהא מא כאן מן דלך יכץ אכי אלמתופא&nbsp;אלמדכור מ יוסף</li>
<li>הכהן נע ומא כאן יכצני פי נפסי מימות עולם ועד עכשו&nbsp;בראה כאמלה תאמה ואנני מעכשו קד אבטלת ענהא כל זכות&nbsp;יטהר לי בה עליהא</li>
<li>חק או טלב או שום שבועה בעולם ומחלת להא דלך אכתיאר&nbsp;מני לא אצטראר במחילה גמורה דלית בה חזרה וליס לי&nbsp;מעכשו ולא לולד לי</li>
<li>ולא לאחד מן כל מא לה פי ארתי אסתחקאק רגעה עליהא&nbsp;בטלב ען שי ממא יכץ אכי מ יוסף הכהן נע ולא ען שי&nbsp;ממא יכץ ארתה ולא ען שי ממא</li>
<li>יכצני אנא איצא מן כל מא יקע עליה אסם והגא אד&nbsp;קד אבריתהא מן גמיע דלך מעכשו בראה צחיחה כאמלה&nbsp;תאמה נאגזה פאצלה קאטעה</li>
<li>חאסמה לסאיר אלדעאוי ואלמטאלבאת בראה קבץ ואסתיפא&nbsp;בראה לא רגעה עליהא ולא חגה תבטלהא ולא שרט ולא תאויל&nbsp;יעלהא בראה</li>
<li>מני פי חיותי ומן וראתי בעדי להא פי חיותהא ולסאיר וראתהא בעדהא באוכד מעאני אלאברי ואתקנהא וכתיקון חכמים חכמים</li>
<li>מכל דר ומר ומכל דין ודברים ומכל דבר הקרוי ממון ומכל אונאה ותרעומת מדיני אדם ודיני שמים מכל טענה וערערה מטענת</li>
<li>בריא ומטענת שמא ומכל תביעה ומכל אלה וקללה וחרם ונידוי ושבועה ושמותא סתם ופירוש מהנעלת כל בית דין בין בדיני ישראל</li>
<li>בין בנימוסי אומות העולם אד לם יבק לי עליהא טלב לא ען שי ממא יכץ ארת אכי אלמדכור נע ולא ען שי ממא יכצני פי נפסי ולא</li>
<li>חק מן גמיע אלחקוק ולא שי מן סאיר אלאשיא לא דראהם ול(א דנ)אניר ולא דהב ולא פצה לא מצאגה ולא גיר מצאגה ולא חדיד ולא</li>
<li>נחאס ולא קצדיר ולא רצאץ ולא בצאעה ולא תגארה ולא שרכה ולא מצארבה ולא רחל ולא אתאת ולא קמאש ולא מלבוס לא מן אלאת</li>
<li>אלרגאל ולא מן אלאת אלנסא ולא מא יפרש ולא מא יבסט ולא מא יעלק מן סאיר אנואע אלפרש ואלבסט ואלתע(ליק )יה ולא רהן</li>
<li>ולא וכאלה ולא ( )</li>
</ol>
                    
                </div>
            
        </section>
    </body>
</html>
