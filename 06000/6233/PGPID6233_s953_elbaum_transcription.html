
<html>
    <head>
        <title>Transcription of Letter: BL OR 5544.7</title>
    </head>
    <body style="max-width: 860px; margin: auto">
        <h1>Transcription of Letter: BL OR 5544.7</h1>

        <p>Alan Elbaum, [digital geniza document edition] (n.p., 2023).</p>

        
        <section dir="rtl" >
            
                <div data-canvas="https://geniza.princeton.edu/documents/6233/iiif/textblock/1366/canvas/1/">
                    
                    
                    
                        <h3>Recto</h3>
                    
                        <ol>
<li>בש רח</li>
<li>שלום רב לאוהבי תורתיך ושלום לך מאדון</li>
<li>השלום וג אל אלהים יברכך מנטוים(?) כאשר</li>
<li>ברך אב המון גויים תמימיה א . . . אל</li>
<li>//תהי// ברכה מאוששת לך ויברכך כברכת</li>
<li>יקותיאל וישמע תפלתך כתפלת יואל בן</li>
<li>פתואל ותחיה לביאת הגואל ולקבוץ שארית</li>
<li>ישראל ובחסדו יאריך ימיך ויתן הברכה</li>
<li>באסמיך ובכל משלח ידיך ויכפיל שכרך</li>
<li>ויברך מעשה ידיך ויפיל אויביך לפניך</li>
<li>ותדושים ברגליך וכל הברכות כאמור</li>
<li>אחד מכם ירדוף אלף וג וכל הברכות</li>
<li>האמורות בארבעה ועשרים ספרים מפי</li>
<li>כל נביא וחוזה יבואו על ראשך [[ש]]&nbsp;</li>
<li>ויפרוס שלומו עליך ויתן אותך לחן</li>
<li>ולחסד בעיני אלהים ואדם ויחוס עליך</li>
<li>המבה ויחמול וירחם ויהיה לך עוזר</li>
<li>וסמך ומושיע ומרחם ועזרה ומגן</li>
<li>וצנה ומשגב ומבטח ומחסה ומעוז</li>
<li>ייי עוז לעמו יתן ייי יברך את אדוני יעקב</li>
<li>בשלום ואמא אעלם חצרתהא אטאל</li>
<li>אללה בקאהא וגעלני מן כל סו פדאהא</li>
<li>באן למא גאני כתאבהא פחמדת אללה</li>
<li>עלי סלאמתהא וקראתה ופהמת</li>
<li>מצמונה ופעלת במא אמרתני פיה</li>
<li>פאללה לא יעדמני נצר וגהך אלסעיד לאן</li>
<li>לסאנך משרק אלציא וקלבך פיה אלהדא</li>
<li>וכואץ סר מערפת אלמולא וקד חמלת</li>
<li>עלי רוחי וטלעת אלי אלקאהרה ומצית</li>
<li>אלי דאר אלזמאם ואצתקצית פקיל לי</li>
<li>אנה סאפר אלי דלאץ אלי ענד אבוה</li>
<li>ואנא פלא תסאל עני במא אנא פיה</li>
<li>מן אלמרץ ואלבטאלה ולא באקדר אתצרף</li>
<li>פי שי מן אלמרץ אלדי קד לאזמני</li>
<li>פלא תקטע כברך ענא גמלה כאפייה</li>
<li>ותערפנא כברך פכלמא נצרנא כתאבך</li>
<li>כאני קד נצרת וגהך אלסעיד קרית</li>
<li>עליך אלסלאם ועלי מן תחטה ענאית[ך</li>
<li>אלסלאם ושלומך יגדל ולא ידל לעד</li>
<li>נצח סלה ישע קרוב ליעקב ברבי</li>
<li>יצחק סבו טבו מן ולדה אסחק</li>
<li>געל פדא לא עדמה</li>
</ol>
                    
                        <h3>Recto - right margin</h3>
                    
                        <ol>
<li>וכרימתי</li>
<li>קאלת לך</li>
<li>אחרץ</li>
<li>להא פי</li>
<li>אלדהב</li>
<li>ואדכל</li>
<li>להא בה</li>
<li>ולא תע/י/קה</li>
<li>ענהא</li>
<li>ואלכל א . . .&nbsp;</li>
<li>וגהך</li>
<li>פקד</li>
<li>אשתקנא</li>
<li>גאיה אל</li>
<li>אלשוק</li>
<li>פאללה לא</li>
<li>יעדמנא</li>
</ol>
                    
                        <h3>Recto - upper margin</h3>
                    
                        <ol>
<li>וקד וצל לי אלדינאר</li>
<li>ולא תקול אן אבטא</li>
<li>כתאבי ענך תת . . . .&nbsp;</li>
<li>אני מא אגד מן יוצלה לך</li>
</ol>
                    
                </div>
            
                <div data-canvas="https://geniza.princeton.edu/documents/6233/iiif/textblock/1366/canvas/2/">
                    
                    
                    
                        <h3>Verso - address</h3>
                    
                        <ol>
<li>יצל אלי ואלדי ואלעזיז</li>
<li>עלי יעקב בר יצחק</li>
<li>מן ענד ולדה אסח[ק</li>
<li>געל פדאה לא עדמ[תה</li>
</ol>
                    
                        <h3>Verso - response</h3>
                    
                        <ol>
<li>כנת אריד עוץ הדה אלפכפכה</li>
<li>כלהא תערפני עאפיתכם גמיע</li>
<li>ומא אנתם עליה ואכון קד</li>
<li>גלקת פי חסאבי מא בקי עלי</li>
<li>סוא רבאעי תוגה אלי רקעה</li>
<li>בתלת ותקול לי מא אקדר</li>
<li>אכד אלבאקי אלא בתגליק</li>
<li>ואנא מא אקדר אקאבל</li>
<li>בלד אלי אנא פזעאן לאן</li>
<li>מא מעי סלאח אקאתל בה</li>
<li>אכתב ערפני איש עמלת</li>
<li>פי באקי אלרקאע ואבן</li>
<li>אלימנייה יצלכם אלגמעה</li>
<li>אלדאכלה ערפני מעה גמיע</li>
<li>מא ינפעל וכ{ב}רך וכבר</li>
<li>ואלדתך ושלומך יג/ד/ל</li>
<li>לעדי עד נצח סלה ישע</li>
<li>יקרב יעקב ברבי יצחק זל</li>
</ol>
                    
                </div>
            
        </section>
    </body>
</html>
