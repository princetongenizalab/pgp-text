
<html>
    <head>
        <title>Transcription of Letter: Moss. II,128</title>
    </head>
    <body style="max-width: 860px; margin: auto">
        <h1>Transcription of Letter: Moss. II,128</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-MOSSERI-II-00128/canvas/1">
                    
                    
                    
                        <h3>Recto</h3>
                    
                        <ol>
<li><span lang="he">על שמך</span></li>
<li><span lang="he">כתאבי יאסידי ומולאי אטאל אללה בקאך ואדאם סלאמתך וסעאדתך וצרף</span></li>
<li><span lang="he">אלאסוא ענך ברחמתה מן אלאסכנדריה לנצף מן אדר ען חאל סלאמה</span></li>
<li><span lang="he">ונעמה ושוק אליך קרב אללה אלאגתמאע בך עלי אפצל אלאחואל ומא</span></li>
<li><span lang="he">תחב עלמה אן וצל כתאבך ווקפת מנה עלי חסן סלאמתך ועאפיתך</span></li>
<li><span lang="he">אדאמה&lt;א&gt; אללה לך ברחמתה ודכרת אן אנפדת לי כתב עדה ולם ארא</span></li>
<li><span lang="he">מנך מן מדה סוי הדה אלכתאב וקד תקדמת כתבי אליך מע אלפיג אלקאבסי</span></li>
<li><span lang="he">ומע אלמוצלי וערפתך פיהא אחואלנא ומא נחן פיה הנא מא אסתגני</span></li>
<li><span lang="he">ען אעאדתה פי הדה אלכתאב אללה תע' יפרג ולמא כאן פי יומנא הדא</span></li>
<li><span lang="he">&nbsp;וצל בן אלחיתאני מן אלמהדיה אלפיג ואלי אלסעה לם יסלם לאחד כתאב</span></li>
<li><span lang="he">&nbsp;אלא ללשיך אבי יעקוב בן אלקאבסי ואשנע ען אלמרכב אלגדיד שנאעה</span></li>
<li><span lang="he">&nbsp;רדיה וטייר עקולנא פלמא אכד אלשיך אבו יעקוב כתבה וגד פיהא</span></li>
<li><span lang="he">&nbsp;כתאב מן ענד אבי אלברכאת בן אלרמאח ידכר אן אלמרכב אלגדיד</span></li>
<li><span lang="he">&nbsp;אקלע מן אלמדינה דאיר אלי מאזר תסיב אלי אן וצל בלאד אלרום</span></li>
<li><span lang="he">&nbsp;וקאם טו יום ליס ענד אחד מנה כבר תם בעד דאלך רגע סאלם</span></li>
<li><span lang="he">&nbsp;אלי מאזר ללה אלחמד וקד ד'כר אן אלתאת פיה רזם כתירה ואכבאר</span></li>
<li><span lang="he">&nbsp;סקליה רדי כמדה וקד מלכהא אלעדו ולם יבקא פיהא ללמסלמין</span></li>
<li><span lang="he">&nbsp;אלא אלמדינה ומאזר וקצר יני ואלנאס יעדו אלי בר אפריקיה כ'ג' א'ן'</span></li>
<li><span lang="he">&nbsp;אלדאבה ואכתר עלי מא דכרו פאללה תע' יפרג ענא וענהם ויסמע[נא]</span></li>
<li><span lang="he">&nbsp;ענהם כיר אן שא אללה ואמא אלמהדיה דכר אנהא מקפלה ואקל</span></li>
<li><span lang="he">&nbsp;קמח פיה כג' א'ן' ונצף אלקפיז ואחואל אצפאקץ כמא תרכתוהא</span></li>
<li><span lang="he">&nbsp;וקד דכל מרכב בן אבי עקיל אלי אצפאקץ וקד ראית לך מע אלפיג</span></li>
<li><span lang="he">&nbsp;כתאבין כתאב מן דארך וכתאב מן יוסף בן אלגנוי ולא שך אן לך מעה</span></li>
</ol>
                    
                        <h3>Recto, right margin</h3>
                    
                        <ol>
<li><span lang="he">כתאב מן</span></li>
<li><span lang="he">נסים לאני לם אקף</span></li>
<li><span lang="he">עלי גמלה כתבך ואנא</span></li>
<li><span lang="he">גד כתאבי אמצי אליה</span></li>
<li><span lang="he">פאן קא... לי פיהא אכדתהם</span></li>
<li><span lang="he">ואנפדתהם אליך דרג</span></li>
<li><span lang="he">כתאבי אעלמתך</span></li>
<li><span lang="he">דלך ומא דכרתה</span></li>
<li><span lang="he">מן אמר אלשכיראת</span></li>
<li><span lang="he">&nbsp;אלדי ענד בן אלעאבד</span></li>
<li><span lang="he">&nbsp;קד אכדתהם ופתחתהם</span></li>
<li><span lang="he">&nbsp;ולם אגד פיהא חסאב</span></li>
<li><span lang="he">&nbsp;אלא פי כתאב ווריק</span></li>
<li><span lang="he">&nbsp;תעלק וקד אנפדתה</span></li>
<li><span lang="he">&nbsp;לך מע אלמוצלי</span></li>
<li><span lang="he">&nbsp;אעלמתך דלך</span></li>
<li><span lang="he">&nbsp;ומא דכרתה</span></li>
<li><span lang="he">&nbsp;ממא תפצלת</span></li>
<li><span lang="he">&nbsp;בה מן אלדי אשתריתה</span></li>
<li><span lang="he">&nbsp;לנא לא עדמני אללה</span></li>
<li><span lang="he">&nbsp;בקאך וקד</span></li>
</ol>
                    
                        <h3>Recto, upper margin</h3>
                    
                        <ol>
<li><span lang="he">סאלתך תתפצל</span></li>
<li><span lang="he">ותכתב לי עלי מא</span></li>
<li><span lang="he">אשתריתה לי כלטה</span></li>
<li><span lang="he">כלפון לנסים וכלפון</span></li>
<li><span lang="he">אבנאי אסמאעיל</span></li>
<li><span lang="he">כליט ואלדי לכאצתנא</span></li>
<li><span lang="he">אן כאן הו פאיקה</span></li>
<li><span lang="he">תכתב עליה אסמי</span></li>
<li><span lang="he">ואסם אכי ואן</span></li>
<li><span lang="he">&nbsp;כאן הו ללכלטה</span></li>
<li><span lang="he">&nbsp;מעך תכתב</span></li>
<li><span lang="he">&nbsp;אסמי מ[ע]</span></li>
<li><span lang="he">&nbsp;[א]סמך [עלי אל]</span></li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-MOSSERI-II-00128/canvas/2">
                    
                    
                    
                        <h3>Verso, upside down</h3>
                    
                        <ol>
<li><span lang="he">עאדה לא עדמני אללה בקאך ומא דכרתה מן אמר אלמונה אן כאן תפצלהא אפצל</span></li>
<li><span lang="he">באזא מא ילזמה אלי אן יצל אלינא ונחן הנא נחתאל פי אלסלפה אן שא אללה וארגו אן חצלת</span></li>
<li><span lang="he">אלאסתקאמה במצר מן אגל אכבאר סקליה לעל תשתרי לי באלבקיה אלדי בקית שי צאלח</span></li>
<li><span lang="he">אללה תע' יופק לנא ולך מא פיה אלכירה וקד נפדת דרג כתאבי נסכתין לתאבת בן סעדאן</span></li>
<li><span lang="he">אלבגדאדי פאחב תתפצל ותסתקצי לי ענה אן כאן וצל אלי מצר תסלמהם אליה</span></li>
<li><span lang="he">ואן כאן לם יצל תתפצל ותנפדהם לי ללרמלה עלי יד אתנין(?) [&nbsp; &nbsp; &nbsp; &nbsp; &nbsp; &nbsp; &nbsp; &nbsp; ] וצל</span></li>
<li><span lang="he">לי מן קבלה כתב מע הדא אלפיג ודכר אנה פי אלרמלה עלי מגי פארגו אן אללה</span></li>
<li><span lang="he">תע' יסאהל במגיה סרעה ואן דאית לי מן ענדה כתאב תתפצל תפדיה ותנפדה</span></li>
<li><span lang="he">לי פעלת מתפצל ומא כאנת לך מן חאגה תשרפני בקצ'אהא קראת עליך אתם אלסלם</span></li>
<li><span lang="he">&nbsp;ואברהים אכי יכצך באתם אלסלם ור' ישועה אתם אלסלם וקד וקפת עלי מא דכרת פי</span></li>
<li><span lang="he">&nbsp;אלכתאב מן סירה לסידי אבו נצר בן סגיר לא עדמת בקאה ומא דכרת מן אמר בקיה אלגזל</span></li>
<li><span lang="he">&nbsp;יריד קטן כשן בעדה לאן אלגזל אלדי בקא כשן כתיר ובקי לה תמן אואק סמר אלדי</span></li>
<li><span lang="he">&nbsp;כאנת מע אלקטן ישתרי מעהא ד' אואק אכר רקאק יגיה מן אלגמיע [&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ]</span></li>
<li><span lang="he">&nbsp;ללקטן אלדי ענדה ותעלמה אני קבצת אלשכיראת אלדי ענד בן אלעאבד ולם אגד פיהא שי'</span></li>
<li><span lang="he">&nbsp;ור' נהראי אלסלם וקד וקפת עלי מא דכרה פי אלכתאת(!) לא עדמת בקאה וקד סלמה</span></li>
<li><span lang="he">&nbsp;אלכתאב לך דיאן ברקה ואנא אכתב לה שרח מא וזנתה ענה פי אלעדל ואל [&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ]</span></li>
<li><span lang="he">&nbsp;ואלעלאוה ומן אלמונה ומא דכר מן אמר אלק'מ' אלכרא אלדי לאסמאעיל מא אקדר</span></li>
<li><span lang="he">&nbsp;עלי אנפאדהא ולא הנא מן יסאפר לרשיד כלי[ &nbsp; &nbsp; &nbsp; &nbsp; &nbsp; &nbsp; ] במצר פאן אכתאר אסלמהא אלי</span></li>
<li><span lang="he">&nbsp;אלשיך אבי אסחק הו אקדר עלי תוגיההא מני ואחב תתפצל ותשתרי לי תנך קטן וכתאן</span></li>
<li><span lang="he">&nbsp;אלברג פאחב לך תאמר בסבבה ותערפני איש אלדי יחתצל מנה לאן לך ענדי מן</span></li>
</ol>
                    
                        <h3>Verso, left margin (per Gil: right margin in original orientation)</h3>
                    
                        <ol>
<li><span lang="he">תמנה דון אל</span></li>
<li><span lang="he">ה' א'נ' פאחב</span></li>
<li><span lang="he">תקבץ לי מנה</span></li>
<li><span lang="he">אלבקיה</span></li>
<li><span lang="he">פעלת מתפצל</span></li>
<li><span lang="he">ו'ש'ל'ו'ם'</span></li>
<li><span lang="he">וקד שרחת לסידי</span></li>
<li><span lang="he">אבי יחיא אל</span></li>
<li><span lang="he">חסאב אלדי</span></li>
<li><span lang="he">&nbsp;דכר והו דרג</span></li>
<li><span lang="he">&nbsp;כתאבי תדפעה</span></li>
<li><span lang="he">&nbsp;אליה ותתפצל</span></li>
<li><span lang="he">&nbsp;ותקבץ לי</span></li>
<li><span lang="he">&nbsp;מנה בקיה</span></li>
<li><span lang="he">&nbsp;מן אלכרא</span></li>
</ol>
                    
                        <h3>Verso</h3>
                    
                        <ol>
<li><span lang="he">לסידי ומולאי אבי סעיד יוסף בן מוסי נ'ע' תיהרתי&nbsp; &nbsp; &nbsp; &nbsp; &nbsp; מן מחבה מוסי בן אבי אלחי נ'ע' כלילה</span></li>
<li><span lang="he">אטאל אללה בקאה ואדאם סלאמתה</span></li>
</ol>
                    
                </div>
            
        </section>
    </body>
</html>
