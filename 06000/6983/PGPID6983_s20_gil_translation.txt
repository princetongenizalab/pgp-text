recto

(2−1) בשם אלוהים הרחמן הרחום. אני כותב לך, אמי היקרה לי, ייתן לך אלוהים אריכות ימים ויתמיד את שלומך ואת אושרך,
 
מאלכסנדריה, באחרון של אייר. שלומי טוב ואני בריא, אבל מתגעגע אליכם, יקרב אלוהים את פגישתי
אתכם במיטב הנסיבות ועל פי התקוות. המקומות. אודיעך, אמי, שהגיעו אלי מכתבים עם נושאי המכתבים,
וקראתי בהם ידיעות על מצבכם ועל שלומכם, יתמידו לכם אלוהים ברחמיו. אבל לא
(היה בהם דבר) על ענייני אחותי ודודותי, ונותרה דאגה בלבי משום כך, כתבת על מה שעבר עליכם
(בשנה) זו, עניין הבצורות ותשלום השכירות בעד אבי, שומרו אלוהים, לדיואן, והצטערתי על זאת עד מאוד. אבקש
מאלוהים לבדו שיעשה זאת לכם כפרת עוון וסליחת חטא. אשר למה שרצית לדעת על ענייני: 
הגעתי בריא ושלם, וכבר עליתי לפסטאט ונכנסתי אל האדון אבו אלפרג' ונהג עמי
מנהג יפה, שאל על ענייני ועל ענייניכם, ואמר לי: אני אעסיק אותך בעסק, כאשר יזדמן. ואחרי
ששהיתי בעיר לא יותר מט"ו ימים בקירוב, חליתי במחלה קשה ושחיתי עם חום רעם קור 
חודש שלם; אבל הגן עלי אלוהים ישתבח וחזרתי להיות בגופי אף בריא מקודם, לאל
תודה רבה. אחר כך, כאשר נכנסתי אליו שנית, אחרי המחלה, אירעה פטירת אמו
ואחר כך אחותו, והסיח דעתו ממני. ובינתיים נתמעטו אותם דרהמים מעטים שהיו
עמי, וביקשתי לשוב אליו ; אבל השיאו לי הבריות עצה, שאצא לריף ואקנה
בשארית הדרהמים פשתים, וכך עשיתי, והשגתי בהם משאוי פשתים משובחות, כולל המשלוח
לאלכסנדריה; עמדתי לשלוח אותו למהדייה, אבל ראיתי שהשכירות יקרה, ואילו שלחתי אותו 
בשכירות זו, היה יורד ממנו החצי; על כן ביקשתי את חסדי אלוהים, ואסדר או לשלוח אותו 
ללאד'קיה או שאסע אני עמו לשם, ואקווה לטוב מאלוהים. אמר לי אחר
האנשים: שלח את המשאוי הזה ללאד'קיה ואתה שוב לפסטאט אל האדון אבו
אלפרג', כי הלוא הוא הבטיח לך בפיו, והוא לא יחזור בו ממה שהבטיח לך; ואני
מתכוון לנהוג על פי דרך זו, כי אמרו לי אנשים אחרים שהאיש מלוכלך ואי אפשר להגיע 
אתו לכלום, אלא אחרי שנה או עשר שנים, אסמוך אפוא על אלוהים ואשב באלכסנדריה
עד שאקבל מכתבים מכם מן המגרב, על ענייניכם ועל הנעשה אצלכם, ואבקש את עצתכם ומה הוא
שתציעו לי ואעשה ואבקש את חסדי אלוהים, יתגדל וישתבח. הודיעי לי מה שלומכם, הקטנים והגדולים.
אקווה (שאלוהים) ישימכם במחוז השלום; את מוכרחה להשיב לי; תדאג שאבו סהל,
ייתן לו אלוהים שלום, יכתוב לי על שלומו ועל שלום אחותי ושלום דודותי, כי לבי יוצא אליכם עד מאוד. איני
יכול לתאר לך את צמצום האוניות השנה ואיך הבריות מעלים את סחורתם בחצי כנגד חצי. 
אילו מצאתי דרך לשלוח אליכם, הייתי שולח את יתרת .... 

recto, right margin
.... ויבה .... כפי שיזדמן לשניכם; עשיתי הפעם את כל המאמצים בעניין זה, אבל לא הצלחתי; אילו היה במהדייה מי שהיה מקבל זאת על עצמו, הייתי שולח .... עד עכשיו, .... זאת לידיעתכם; אבל אקווה שבקרוב, ברצון האל, אם יזדמן לי, 
recto, top margin
או שאשלח אליכם …. ; אבקש לדעת מה דעתכם ומה אתם מציעים לי. אקווה ש(אלוהים) יפגישני עמכם בטובה ובבריאות, זאת אקווה.
verso

עלה בדעתי שאסדר לבוא בקרוב, ואסע לפלרמו עם חיטים
הלוך ושוב, לא יזיק לי בכלל, שהלוא אני בריא לחלוטין וגופי חזק; והריני נשבע
באותיות אלה הזדמן לי אדם בפסטאט שאמר שאהיה (בשותפות) עמהם ולא רציתי, כי נרתעתי בגלל דברי
הבריות שאנשינו המגרבים הם אנשים רעים. השנה ביקש אבו אלפצל בן יג'ו לשלוח אותי לארוז
לו פשתים הרבה, אבל באו אליו ואמרו לו – ויש לו מחותנים במהדייה והם בקשרי אירוסין מזה
ה' שנים מהיום – אל תשלח אותו! אלא יאכל את כספו ויהרוס את ביתו. כי הם אנשים רעים, אל ישמור אלוהים
אדם רע. אכן הצטערתי שלא נסעתי, כי מחותניו הם בעלי קרקעות ויש להם בת בוגרת
.... והמשפחה הם אנשים על פי רצון האלוהים. והוא בריא ושלם, יש לו ק''ק דינרים ואף יותר, ואולם הוא מר נפש
עד מאוד; אלוהים יתעלה יפגע במי שפוגע בהם. אני לבדי בדירה, איני מעורב עם איש; ואולם בעת שחליתי,
הייתי בביתו של אסחק בן אלבקרה ולא חסר לי דבר, דאגו לכל צרכי. וכבר כתבתי לכם
שתכתבו ייפוי כוח ואכריז בשמכם חרם בפסטאט על כל החייב לכם דינר או דרהם ואינו מביאו.
ואתם יודעים מה שאמר, עליו השלום. הוא היה אומר: השארתי בית מלא רהיטים והספקה בפסטאט
והשארתי בו את אסחק. נכריו למענכם חרם גם באלכסנדריה, ואין ספק שיתגלה בשבילכם סכום כסף. הבריות
כולם חולקים עליכם על מה שעשיתם, שפטרתם מחוב את בן עלאן. יתבע אלוהים את מי שהזיק לכם
ויחרים את שמו וירדוף ויתבע אותו, כי הוא גיבור לעשות זאת. הלוא אביכם עליו השלום אמר: זה כספי.
כל מי שרצה התחבר אתכם וביבז את כספכם. ברצון האל, אם אבוא, אקח מאצלכם מה
שנשאר והמעט אשר עמי ראסע בזאת לפלרמו ואעלה לסוסה למשך כמה ימים ולספרד ; לא יזיק
לי כלל, בעזרת אלוהים. בן ששון נסע באונייה הראשונה למהדייה. ברקלו הפשתים הוא אצל בן עלאן;
אפגש עמו ואברר ואודיעכם. אסחק ואביו בריאים ושלמים; יש להם ק"ק דינר
והם ב.... ; אם תרצה לשלוח ייפוי כוח שלח, כדי שלא יקשה עלי להשיג איזה סכום. בשם אלוהים, שלחו לי מכתבים
באונייה הראשונה, על שלומכם ועל מה לקנות לכם ומה דעתכם, וכל צורך בקנייה שיהיה לכם הודיעו לי אותו, אם אדע
(אעשה) מה שתרצו. אבו יחיא, שלומו טוב, בריא ושלם, ואנשינו בריאים ושלמים; לא מתו, חוץ מאבו
אלכיר בן ברוך, בתניס. אל תפסיקו לכתוב, אל תזניחו ; לשכמותכם (די) בפחות מזה. .... 

verso, top margin
אקווה ש(אלוהים) ישלים חסדו (וייתן) בריאות הגוף. ושלום. 
 
verso, sides
שלחתי לכם מכתב בכ"ג (באייר?), באוניות, ועם סעאדה בן פנחס. 
 
verso, address
אבי היקר לי סלמאן בן אברהים נ''נ ייתן לו אלוהים אריכות ימים ויתמיד את גדולתו ואת חסדיו לו ; בנו יעקב בן סלמאן. יגיע לקירואן, ברצון האל. (כנ''ל בכתב ערבי.)