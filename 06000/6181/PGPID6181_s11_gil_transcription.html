
<html>
    <head>
        <title>Transcription of Letter: Yevr. III B 904</title>
    </head>
    <body style="max-width: 860px; margin: auto">
        <h1>Transcription of Letter: Yevr. III B 904</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 2.</p>

        
        <section dir="rtl" >
            
                <div data-canvas="https://geniza.princeton.edu/documents/6181/iiif/textblock/30229/canvas/1/">
                    
                    
                    
                        <h3>Recto</h3>
                    
                        <ol>
<li><span lang="he">אטאל אללה יא שיכנא וכבירנא ואתירנא עמרך פי אלנעים ואלסרור ואמאט ענך כל אלמ'</span></li>
<li><span lang="he">מחדור ואגראך עלי אלתופיק פי כל אלאמור כתאבנא יאכינא לח' כלון מן מרחשון</span></li>
<li><span lang="he">ונחן עלי חאל קדרהא אלבארי גל ועלא וה'ו'א' ב'א'ח'ד' ו'מ'י' י'ש'י'ב'נ'ו' ו'נ'פ'ש'ו' א'ו'ו'ת'ה' ו'י'ע'ש'</span></li>
<li><span lang="he">קד אפגענא בפגעה עצ'ימה וארזינא ברזייה כבירה פי פקד סנדנא וסנד ישראל</span></li>
<li><span lang="he">אגמע ופאה אלסייד אלגליל נ'ג'י'ד'נ'ו' ונגיד הגולה פיא וילאה עלי מציבה קד</span></li>
<li><span lang="he">אצבנא בהא ודאהיה דהינא בהא פי עדמה פנקול נפלה עטרת ראשנו אוי נא לנו</span></li>
<li><span lang="he">כי ח[טאנו י]א סידי כ'י' ע'ו'נ'ו'ת'י'נ'ו' ה'ט'ו' א'ל'ה' ו'ח'ט'א'ת'נ'ו' מ'נ'ע'ו' ה'ט'ו'ב' מ'מ'נ'ו' ואננא לכאיפין</span></li>
<li><span lang="he">מתרקבין אן ננכשף בעדה אד כאן סתר אלג'מאעה וסנדהא ולא שך אן אללה</span></li>
<li><span lang="he">גל ועז קבצ'ה לסעאדה מא צאר אליה ולשר מא נלקאה בעדה וכמא קאל פי מתלה</span></li>
<li><span lang="he">כ'י' מ'פ'נ'י' ה'ר'ע'ה' נ'א'ס'ף' ה'צ'ד'י'ק' סיימא יא סידי אן אלזמאן קאבל ללאפאת ומוצ'ענא</span></li>
<li><span lang="he">קד כנת אשכו אליך מן זמאן מדיד עראה ואנכשאפה מן אלשיוך ועדמה לואעי אן</span></li>
<li><span lang="he">ירעאה וקד כאן הדא אלנגיד רחמה אללה ממן יסתר אמר מן כשפתה ויגמל אכתר</span></li>
<li><span lang="he">אחואלה פלמא אנצרף לם יבק מן יגמל חאל ולא יסתר אמר בל חצלנא כמא</span></li>
<li><span lang="he">קאל תהיו כאלה נובלת עליה וכגנה א'ש'ר' מ'י'ם' א'י'ן' ל'ה' וכתבת אליך יא סידי</span></li>
<li><span lang="he">הדה אלכתאב יום ת'אבע ופאתה נ'ע' וליס אהתדי אן אצף לך אלחאל ולא</span></li>
<li><span lang="he">אתמכן אן אנוע לך שרח אלמצאב לאנה עצ'ם מן אן אצפה וכאננא אגמעין</span></li>
<li><span lang="he">יתאמא פקדו אביהם לאן אלכצוץ כאן להם מנה חץ' ואלעאמה חצ'וץ ואל</span></li>
<li><span lang="he">פקרא ואלמסאכין אנכשפו מן סתרה כשפה לא סתר מעהא וקד תטאול</span></li>
<li><span lang="he">אלינא אלעדו ואלמכאלף וליס נעלם כיף יגרי חאלנא ומע האדא פאן אל</span></li>
<li><span lang="he">אבאעד מנא אשד לעדמה מנא לאן אלעמאל ואלמתוליין יסחקוהם ולא</span></li>
<li><span lang="he">יציבו מגית קד כנת שכות פי כתאבי אלדי פי אלמראכב אמר מא דכל</span></li>
<li><span lang="he">עלינא מן ופאת אבי זכרי יהודה נ'ע' פי הדה אלסנה ואן קד כאן פיה סנד</span></li>
<li><span lang="he">פאנכשף אלאקרבין אליה ואמא ופאת הדא פכשפת אלגמיע פאנא אלי אללה ואליה</span></li>
<li><span lang="he">אלמציר מא אכברהא מן מציבה ומא אגלהא מן רזייה לא אוראך אללה מתלה</span></li>
<li><span lang="he">וחסן עקבאנא ברחמתה וקד כנא מעתקדין מעה יא סידי אן יכון פי הדא אלעיד</span></li>
<li><span lang="he">אלסכות אלדי כרג ענא נגתמע וננצ'ר פי אמר אלמתאיב סאדתנא ואלגואב עלי</span></li>
<li><span lang="he">כתבהם ואלנצ'ר פי מא כאן להם מעתקל במצר וגירהא לנכרג אמרה ונכשף כברה</span></li>
<li><span lang="he">חתא בגתתה אלמנאיא וצאר אלי דאר אלחק ונסע למנוחות ועזב אותנו לאנחות</span></li>
<li><span lang="he">ועסא אן נהתדי יא סידי בעד הדא ותנכשף הדה אלצ'למה ונכאתבך במא</span></li>
<li><span lang="he">ענדי מן אמר ונכרגה מן ענדי ונקלדך איאה לתעלם בה אלקום סאדתנא ולא</span></li>
<li><span lang="he">תבק עלי חגה ואסבאב אלמלוכה יאכינא מטרבה פי ג'איה אלאטראב ובלדנא</span></li>
<li><span lang="he">פי וקתנא סגור ומסגר אין יוצא ואין בא וקד כאן אלמוצ'ע אנהך באלגוע</span></li>
<li><span lang="he">ואלג'דב פלמא כאנת הדה אלסנה ממכנה מן אלאמטאר קלילא ובדאו אלנאס</span></li>
<li><span lang="he">יפתחו אעינהם אתא חכם אללה פי הדא אלסייד ונקלה אליה פאנכשף אלמוצ'ע</span></li>
<li><span lang="he">ותלף אסל אללה אן ילהמנא ללתופיק ואלקאבסין איצ'א דארת עליהם מחנה כבירה</span></li>
<li><span lang="he">פי מג'רם וקע עליהם פי וקת אלמגאעה פאנכשפו ואכתרהם פי בלדנא הדא אלוקת</span></li>
<li><span lang="he">ואמא אלמגרב אלאבאעד מתל סגלמאסה וגירהא פקד הלכו ומאתו באלגוע</span></li>
<li><span lang="he">ואלסיף ונחן עלי חאל כיפה שדידה אמן אללה כופנא והדא רועתנא וקד כנת</span></li>
<li><span lang="he">סאלתך דפעאת אן תשרח לי אמר מאל אלקאבסין והי אלק' דינ' אלדי כאן אנפדוהא</span></li>
<li><span lang="he">עלי יד אבו זכרי יהודה לתצל אליך מן סנין וגראת פיהא מכאתבאת ואכתלאף מ[ן]</span></li>
<li><span lang="he">דלך אלוקת פלם נדרי מא כאן מנהא פתשרח לי מא ענדך פיהא ואן כאן נפד מנהא</span></li>
<li><span lang="he">שי או לא [ואיצא] מא כאן אנפד עלי יד בני ברהון אצהארנא צאנ[הם] אללה תערפני</span></li>
</ol>
                    
                        <h3>Margin</h3>
                    
                        <ol>
<li><span lang="he">וליס אציב אכתב אליך</span></li>
<li><span lang="he">פי וקתי הדא באכתר מן ה[דא]</span></li>
<li><span lang="he">אלשרח והו גל [ועז]</span></li>
<li><span lang="he">ילהמנא לאלתופיק</span></li>
<li><span lang="he">ומנה אסל גל ועז</span></li>
<li><span lang="he">אן יחסן כלאצי</span></li>
<li><span lang="he">מן הדא אלמוצ'ע</span></li>
<li><span lang="he">פליס פיה [מא]</span></li>
<li><span lang="he">אקים בה ודון</span></li>
<li><span lang="he">הדא מכפא</span></li>
<li><span lang="he">אן ראית אן</span></li>
<li><span lang="he">תונסני במא</span></li>
<li><span lang="he">יטרא מן כתאב</span></li>
<li><span lang="he">או כבר פאנת</span></li>
<li><span lang="he">אלמתפצ'ל ולא</span></li>
<li><span lang="he">תוחשני זאידא</span></li>
<li><span lang="he">ולא תכליני</span></li>
<li><span lang="he">מן עאראתך</span></li>
<li><span lang="he">ואללה אסל אן</span></li>
<li><span lang="he">יגמענא עלי אלכיר סריעא</span></li>
<li><span lang="he">ואן אהתדית</span></li>
<li><span lang="he">אן אכתב פי אל</span></li>
<li><span lang="he">מוסם אלכארג</span></li>
<li><span lang="he">בעד הדא פהו</span></li>
<li><span lang="he">יצל אליך ואן</span></li>
<li><span lang="he">זאד צ'יק אל</span></li>
<li><span lang="he">חאל פעליך</span></li>
<li><span lang="he">אתכאלנא אן</span></li>
<li><span lang="he">תערף אלסאדה במא</span></li>
<li><span lang="he">כתבת אליך</span></li>
<li><span lang="he">ותקים עדרי</span></li>
<li><span lang="he">ענד...ואללה יוקיך</span></li>
<li><span lang="he">ויצונך ותכ[תץ]</span></li>
<li><span lang="he">מן סלאמי אגלה</span></li>
<li><span lang="he">ואעלאה וסאדתי</span></li>
<li><span lang="he">אלפתיאן אלאגלא אסנאה</span></li>
<li><span lang="he">ואנמאה ועקב שלום</span></li>
</ol>
                    
                </div>
            
                <div data-canvas="https://geniza.princeton.edu/documents/6181/iiif/textblock/30229/canvas/2/">
                    
                    
                    
                        <h3>Verso</h3>
                    
                        <ol>
<li><span lang="he">לשיכנא וכבירנא אבי אלפרג צאנה אללה ווקאה....</span></li>
<li><span lang="he">יוסף בן יעקב בן עוכל נ'נ'          אללה ולייה וראעיה</span></li>
<li><span lang="he">                                                                     מן יוסף ונסים בני ברכיה נ'נ'....</span></li>
<li><span lang="he">                                                                                          באלפסטאט</span></li>
<li><span lang="he">                                                                                                אן שאללה</span></li>
</ol>
                    
                </div>
            
        </section>
    </body>
</html>
