
<html>
    <head>
        <title>Transcription of Letter: T-S NS 228.6</title>
    </head>
    <body style="max-width: 860px; margin: auto">
        <h1>Transcription of Letter: T-S NS 228.6</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" >
            
                <div data-canvas="https://cudl.lib.cam.ac.uk/iiif/MS-TS-NS-00228-00006/canvas/2">
                    
                    
                    
                        <h3>recto</h3>
                    
                        <ol>
<li>
<p>על שמך</p>
</li>
<li>
<p>כתאבי אטאל &lt;אללה&gt; בקא מולאי אלחבר אלגליל גדול הישיבה ואדאם</p>
</li>
<li>
<p>עזה ותאידה וסעאדתה מן [אלאסכנדריה] תניס לי מצת מן מחשואן(!)</p>
</li>
<li>
<p>ען חאל סלאמה ונעמה ושוק אליה קרב אללה אלאגתמאע בה עלי אפצל</p>
</li>
<li>
<p>אלמחאב וממא אעלמה בה אנני כנת מסאפר אלי אלאסכנדריה פי כנזירה</p>
</li>
<li>
<p>אטאראבלסיה וחמלת פיהא אכתר רחלי פאתפק לי אלאקלאע יום שמיני</p>
</li>
<li>
<p>עצרת ואנא פי אלבר אללה תע יכתב סלאמתהא וכאן איצא תבקאת לי</p>
</li>
<li>
<p>חויגאת אנגזהא פאסתרכת(!) אללה תע ורכבת אלי הנא דאבה לאן מעי</p>
</li>
<li>
<p>כספא פראית אן אלרכוב ברא להנא אופק וקד מן אללה תע באלסלאמה</p>
</li>
<li>
<p>ללה אלחמד ואנא אן שא אללה מעול עלי אלספר אלי אלאסכנדריה בעד</p>
</li>
<li>
<p>אלסבת אן שא אללה וקד תקדם כתאבי אליך משרוח צחבה יחיי אלפאסי</p>
</li>
<li>
<p>ואעלמתה פיה מא פעלתה לה פי אלעקר קרחה אלדי כאנת לה מעי</p>
</li>
<li>
<p>ואנני בעתהא לה בעד אלאגתהאד צח לי פי וזנהא בעד אלטרוח</p>
</li>
<li>
<p>קכב מן סער יא דינ אלק צח תמנהא יג דינ וסדס וקיר כרג מנהא</p>
</li>
<li>
<p>מא וזנתה ענה כרי ומכס באלאסכנדריה והנא דינרין בקי יא דינ וסדס</p>
</li>
<li>
<p>אשתרית רזמה קטן סער רטלין ותלת בדינ גא תמנהא מוצלא ללמרכב</p>
</li>
<li>
<p>לה דינ ותלת חמלתהא אלי אלאסכנדריה פי אלכנזירה אלדי כנת עלי אנני ארכב</p>
</li>
<li>
<p>פיהא והי כנזירה בן וארו מן אהל אטראבלס אלגרב אללה תע יכתב סלאמתהא</p>
</li>
<li>
<p>אעלמתה דלך והדא שרח חסאבה גא מן אלעקר קרחא וסך נז רטלא ידהב ען</p>
</li>
<li>
<p>צרף וסמאחה ען תראב ומעאונה ה ארטאל בקי נב רטל תכון קכ מן סער</p>
</li>
<li>
<p>יא דינ אלק מן אלתמן יג דינ וסדס וקיר כרג מן דלך עמאלת אלוכיל רבאעי ונצף קיר</p>
</li>
<li>
<p>פלך נצף וק אגרה מרכב דינ //חמל ווזאן נצ// ומא וזנתה באלאסכנדריה ברטיל ומערי קיר ונצף</p>
</li>
<li>
<p>דלך דינרין ונצף בקי יא דינ וסדס וקיר אשתרית לה בהא קטן סער רטלין ותלת</p>
</li>
<li>
<p>גא וזן אלרזמה צאפי כב רטל אעלמתה דלך פאללה יעלם עזה חאגתה עלי ולו קדרת</p>
</li>
<li>
<p>אגעל לה עוץ כל דרה דינ לפעלת פיצל כתאבה אלי אלאסכנדריה במא</p>
</li>
<li>
<p>יראה וקד שרחת פי אלכתאב אלמתקדם צחבה יחיי אלפאסי מא לחקני</p>
</li>
<li>
<p>פי הדה אלספרה אלמנאירה מן אלתעב ואלכסארה פי א&lt;ל&gt;ביע וגלא אלבצאיע</p>
</li>
<li>
<p>אלדי אשתרית פאללה תע יגעל אלעאקבה לכיר קראת עליה אתם אלסלם</p>
</li>
<li>
<p>ומולאי אבו סעד ולדה אחיאה אללה אתם אלסלם וגמיע מן תשמלה</p>
</li>
</ol>
                    
                </div>
            
        </section>
    </body>
</html>
