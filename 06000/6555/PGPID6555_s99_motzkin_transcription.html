
<html>
    <head>
        <title>Transcription of Letter: DK 231.1 (alt: IX)</title>
    </head>
    <body style="max-width: 860px; margin: auto">
        <h1>Transcription of Letter: DK 231.1 (alt: IX)</h1>

        <p>Motzkin, "The Arabic Correspondence of Judge Elijah and his Family" (PhD diss., n.p., 1965), 2.</p>

        
        <section dir="rtl" >
            
                <div data-canvas="https://geniza.princeton.edu/documents/6555/iiif/textblock/3179/canvas/1/">
                    
                    
                    
                        <h3>Recto</h3>
                    
                        <ol>
<li>בה</li>
<li>כי צדיק ייי צדקות ישר יחזו פנימו</li>
<li>אלממלוך יקבל אלארץ בין ידא מושב הדרת יקרת תפארת</li>
<li>צפירת מרינו ורבינו אור עיננו ועטרת ראשנו אליהו</li>
<li>הדיין החכם המשכיל ירום שמו בישראל תם ינהי אנה כתיר אל</li>
<li>שוק אלי גלאל טלעתהא אלנפיסי איד אללה עזהא וחרס מעאליהא</li>
<li>וגמע אלשמל בתפצלהא כיף נחב ונשתהי בעונה תע ואלדי נעלם</li>
<li>מולאי בה אן אלמולא ר יוסף שצ כאן קד סאפר וכאן אלממלוך</li>
<li>לם יערף אלא לבעד וצעב עלי כתיר ואשתד אלשוק אכתר תם</li>
<li>אן בעד ספרה לם יזל אלממלוך כל גמעה יסיר כותב ולם</li>
<li>יצלני מנה קט גואב ולא וצל לאהלה כתאב ולא כבר חתי</li>
<li>אנה תוהמנא אמור חס ושלום פלמא כאן פי וסטאניאת</li>
<li>אלפסח לקית אברהם בן הרון פחרכתה ללטלוע פאחתג באמור</li>
<li>תליק באהל אלעצר כיף תעלמנא מן בין ידאך אלכרימתין</li>
<li>אדא כאנת אלאעצאר אלדי כאן בינהם אלאנביא אלדי אל</li>
<li>אעצאר אלדי פיהא אלחכמים אדון לאן עדם אלנבי ידל</li>
<li>עלי אנחטאט אלעצר ועדם אלחכמים ידל עלי אנחטאט</li>
<li>אכתר ועדם אלגאונים ידל עלי אשד או קיל עליהם גם</li>
<li>ביש לא יבושו וכ ואיצא קיל מנביא ועד כהן כולו עושה</li>
<li>שקר תם אן בן אלתווזי יוסף מריץ תם אן אין איש שם על</li>
<li>לב וכאן אלממלוך למא אן אנקטעת ענא אכבאר אל</li>
<li>מואלי אלסאדה סירת לחצרתך עדה כותב עסי אן תטלעני</li>
<li>עלי אמורה ולם יצלני גואב פלטף ית ש ווצלו אלטראבלס/י/ן</li>
<li>וטמנני אנה פי עאפיה ומא קנעת אלי אן אסת&lt;ח&gt;לפתהם</li>
<li>ב&lt;א&gt;ימאן תקילה עלי אלתפריד ואסעה יא מולאי תעלמה אן</li>
<li>מן גד אלפסח סיר ממלוכך לה ואנא נעלמה אן מא יטלע</li>
<li>אחד וכל סאעת אן ינעאק יחצל וראה אמור יתעב פי</li>
<li>[[מדואתהא]] //מדואתהא(?)// לא ימכנה אלמולא אן יקעד אכתר פלו אן</li>
<li>קעאדה ינפע כאן אלאנסאן יסתבסל צררה בנפע</li>
<li>אלשבויות בלקעאדה צרר להם ולה לאן אדא וצל לה שי</li>
<li>יטלם כאטרה תשוש פי מא ידברה ואכר מא נוצי אל</li>
<li>מולא אן לו אטלעת חצרתך עלי חאל מן וראה למא</li>
<li>מכנתה אן יבאת במצר וטמנה אן אולאדה פי עאפיה</li>
<li>פי אנפסהם בל אמורהם תודי אלצרר ופסאד חאל ואלמולא</li>
<li>הו אלדי אעלמנא בכל פצילה ואעלמנא במא גא פי וחי אחיך //עמך//</li>
</ol>
                    
                        <h3>Recto - right margin</h3>
                    
                        <ol>
<li>ואלעבד אלצגיר יסלם עלי אלמולא ויקבל ידיה ורגליה ושלום רב וישע יקרב אמונה אומן ושלום ואלמואלי אלאצחאב אלסלאם עלי ואלגואב סרעה</li>
</ol>
                    
                </div>
            
                <div data-canvas="https://geniza.princeton.edu/documents/6555/iiif/textblock/3179/canvas/2/">
                    
                    
                    
                        <h3>Verso</h3>
                    
                        <ol>
<li>תוכץ טלעתהא אלסעידה אלשריפה אתם אלסלאם ואפצלה</li>
<li>ותקרי אלמולא רבי יוסף אלסלאם ותעלמה אני סירת צחבה</li>
<li>הדא אלכתאב כתאבין לה וא מע חאמל הדא ווא מע</li>
<li>מכארי ואכר קבל האולא מע כציר ויסלם אלמולא עלי</li>
<li>אלפרעין אלנגיבין אפצל אלסלאם ואתמה ושלום רב</li>
</ol>
                    
                        <h3>Verso - Hebrew address</h3>
                    
                        <ol>
<li>מושב הדרת יקרת צפירת ת[פארת מרנו ורבנו אליהו הדיין</li>
<li>המשכיל ירום הודו ויגדל [כבודו</li>
</ol>
                    
                        <h3>Verso - Arabic address</h3>
                    
                        <ol>
<li>يصل الى مصر الى مربعة] العطارين لدكان الشيخ</li>
<li>. . . . . يسلم] للشيخ ابو الفرج بن الريس ديان مصر</li>
</ol>
                    
                </div>
            
        </section>
    </body>
</html>
