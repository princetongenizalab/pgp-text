
<html>
    <head>
        <title>Transcription of Letter: DK 228.3 (alt: 228/B, XIX)</title>
    </head>
    <body style="max-width: 860px; margin: auto">
        <h1>Transcription of Letter: DK 228.3 (alt: 228/B, XIX)</h1>

        <p>Alan Elbaum, [digital geniza document edition] (n.p., 2023).</p>

        
        <section dir="rtl" lang="jrb">
            
                <div data-canvas="https://geniza.princeton.edu/documents/6563/iiif/textblock/3171/canvas/1/">
                    
                    
                    
                        <h3>Recto</h3>
                    
                        <ol>
<li>] . . .</li>
<li>ינפדה מע מן אתפק ודפעת</li>
<li>לה תמן עלפה לילתין וקלת לה</li>
<li>רבמא לם יתפק לך מן ידבר</li>
<li>אליום מא אמתנעת אן אכד</li>
<li>אלסרג ואללגאם אלא כוף מנך</li>
<li>לילא יצעב דלך עליך ואכתרית</li>
<li>חמאר מכארי מן קליוב אלי</li>
<li>אלי קרב שטנוף אלי מוצע אל</li>
<li>עשאריאת //אלסעידה// ואנחדרנא ואקמנא</li>
<li>עדה איאם וגאזת בנא פי אלבחר</li>
<li>אהואל עטימה פלמא וצלנא</li>
<li>אלי מנוף טלע אלמאלך //כלד אללה מלכה// וטלע</li>
<li>מולאי מעה ומולאי אלשיך אבו אל</li>
<li>מפצל ומצו אלי אלמחלה וקעדת</li>
<li>אנא פי אלעשארי וקעד . . .&nbsp;</li>
<li>מרשד ולם יתפק לי אחד</li>
<li>אבעת מעה כתאב פהדא</li>
<li>סבב אנקטאע כתבי פלמא</li>
<li>כאן יום וצול מולאי מן אלמחלה</li>
<li>כתבת כתאב ואבעתתה מע</li>
<li>סלאמה אלשירגי וכאן מכ[צו]ר(?)</li>
<li>אלשרח חתי אני לם אלחק [אן</li>
<li>אעלמה מן ציק אלוקת ואמא מא</li>
<li>דכרתה פי מעני אלתיאב אלדי כאן</li>
<li>עלי אכדהם מעי אלי אלמחלה</li>
<li>פלם יאכדוהם מעהם בל</li>
<li>אצפתהם לגמלה תיאבי</li>
<li>וקד וקפת עלי גמיע מא פי</li>
<li>כתאבך ופהמתה ווצלנא מנך</li>
<li>כתאב אכר מתקדם ופהמת</li>
<li>א . . . . . אלשאשיה ואלבטאנה מע</li>
<li>אלשיך אבו סלימאן דאוד ואמא מא</li>
<li>דכרתה מן אלאחתפאץ באלפס . [</li>
<li>פהי מחתפץ בהא פי אלעיבה</li>
<li>ואמא מולאי אלשיך אבו אלמפצל [[פאנא]]</li>
<li>אחיאה אללה פאנא שאכר לתפצלה</li>
<li>כתיר אללה תעאלי יחסן גזאה ולא</li>
<li>יעדמני תפצלה וכדלך תאבת</li>
<li>מא יקצר מעי ואחתפאצה לחואיגי</li>
<li>וגמיע אמורי קראת עליך אלסלאם</li>
<li>ועלי מן תחוטה ענאיתך אלסלאם</li>
<li>ויגב אן תכץ עני כרימתך באלסלאם</li>
<li>ותערפהא שוקי אליהא כתיר כתיר</li>
<li>ותקבל עני יד מולאי אלרייס א . . .</li>
</ol>
                    
                        <h3>Recto - right margin</h3>
                    
                        <ol>
<li>ושלום</li>
</ol>
                    
                </div>
            
        </section>
    </body>
</html>
