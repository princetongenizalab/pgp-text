
<html>
    <head>
        <title>Transcription of Letter: T-S Misc.25.70</title>
    </head>
    <body style="max-width: 860px; margin: auto">
        <h1>Transcription of Letter: T-S Misc.25.70</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" >
            
                <div data-canvas="https://geniza.princeton.edu/documents/6057/iiif/canvas/1/">
                    
                    
                    
                        <h3>recto</h3>
                    
                        <ol>
<li>
<p>כתאבי יאכי וסידי אלעזיז עלי אטאל אללה בקאך ואדאם עזך ותאידך וסעאדתך</p>
</li>
<li>
<p>וסלאמתך מן אלמסתקר מסתהל טבת ען סלאמה ונעמה ושוק אליך קרב אללה</p>
</li>
<li>
<p>אלאגתמאע בך עלי כיר [ומא] //וקד// תקדמת מני אליך כתב אן כתירה וערפתך פיהא</p>
</li>
<li>
<p>וצול כתבך ומגאובתך עליהא וסבב כתאבי הדא אן וצלת רקעתך באסם חסון</p>
</li>
<li>
<p>ואנת תדכר אן לם תרא מני כתאב ואן וצל כתאב בן סגמאר ננ טי לר נהראי</p>
</li>
<li>
<p>ולם נכתב לך מעה כתאב וקד ואללה יאכי כתבת לך מעה כתאב ופרטו</p>
</li>
<li>
<p>פיה וכיף מא נכתב לך ואנא מחתאג לך פי שרי אלקמח ופי ופא אל</p>
</li>
<li>
<p>דין אלקדם וקד תקדמת מני אליך כתב אן כתירה צחבה תאבת וגירה וערפתך</p>
</li>
<li>
<p>פיהא //גואב// גמיע מא כתבתוה ואנא מנתצר פי שרי אלקמח עלי אללה ועליך</p>
</li>
<li>
<p>וכדלך פי אלדינרין ונצף ורבע אלדי לגרבא אלדי תסלמנא ואשתרית בהא</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>אלקמח</p>
</li>
<li>
<p>ואנא יבקא</p>
</li>
<li>
<p>עלי מן אל</p>
</li>
<li>
<p>קמח מן</p>
</li>
<li>
<p>אול אדר</p>
</li>
<li>
<p>שני ואמא</p>
</li>
<li>
<p>דינך להא</p>
</li>
<li>
<p>תאכד מן</p>
</li>
<li>
<p>ענדנא</p>
</li>
<li>
<p>שהר והדא</p>
</li>
<li>
<p>אכר והי</p>
</li>
<li>
<p>תקריך אל</p>
</li>
<li>
<p>סלם ותקול</p>
</li>
<li>
<p>לך אן אל</p>
</li>
</ol>
                    
                        <h3>recto - top margin</h3>
                    
                        <ol>
<li>
<p>אלגזל</p>
</li>
<li>
<p>ענדי מא</p>
</li>
<li>
<p>יכפא לי</p>
</li>
<li>
<p>ותוגה לי</p>
</li>
<li>
<p>מא נשתרי</p>
</li>
<li>
<p>בה אל</p>
</li>
<li>
<p>גיר ואל</p>
</li>
<li>
<p>נטרון</p>
</li>
<li>
<p>ואלחטב</p>
</li>
<li>
<p>אעלמתך</p>
</li>
<li>
<p>[ד]לך</p>
</li>
<li>
<p>וכתאבך</p>
</li>
<li>
<p>מני באל</p>
</li>
<li>
<p>קרב קראת</p>
</li>
<li>
<p>עליך אתם</p>
</li>
<li>
<p>אלסלם</p>
</li>
<li>
<p>ואבי אלחי</p>
</li>
<li>
<p>וואלדתה</p>
</li>
<li>
<p>ואכתה</p>
</li>
<li>
<p>יקראו עליך</p>
</li>
<li>
<p>אלסלם</p>
</li>
<li>
<p>ואבי עלי</p>
</li>
</ol>
                    
                </div>
            
                <div data-canvas="https://geniza.princeton.edu/documents/6057/iiif/canvas/2/">
                    
                    
                    
                        <h3>verso</h3>
                    
                        <ol>
<li>
<p>וגרבה משתאקה אליך והי תסאל ענך ותסאלך אן לא תטול אלגיבה ענהא לאנהא משתאקה לך</p>
</li>
<li>
<p>ונאצרה וואלדהא יקראו עליך אלסלאם אלכתיר ואמא יאכי אלצביאן כל מן יתפק</p>
</li>
<li>
<p>עלי דרהם יעטינא נצפה וגאזת עליהם אלגלה ותגירת אלסכה מרתין ונחן פי</p>
</li>
<li>
<p>לאש מעהם ואעצם מא עלי אן ליס ענדנא מצאחף ימור יטלבני</p>
</li>
<li>
<p>מצאחף ממחצה מקטעה נבין פיהא ונצלחהא והמר קלבי פיהא ירגעו</p>
</li>
<li>
<p>יאכדוהא ואנא מתעוק טול נהארי וחמלת מא לא נקדר עליה וכדלך [ואהל?]</p>
</li>
<li>
<p>אלבית עלי כמא תערף פעסי תתוקע לי עלי נביאים וסוא&hellip;פי אל</p>
</li>
</ol>
                    
                        <h3>verso - right margin</h3>
                    
                        <ol>
<li>
<p>גאמע</p>
</li>
<li>
<p>תחיינא</p>
</li>
<li>
<p>ביה</p>
</li>
<li>
<p>וכדלך</p>
</li>
<li>
<p>תורה</p>
</li>
<li>
<p>וסתך</p>
</li>
<li>
<p>תקול</p>
</li>
</ol>
                    
                        <h3>verso - top margin</h3>
                    
                        <ol>
<li>
<p>אערף להא</p>
</li>
<li>
<p>כם</p>
</li>
<li>
<p>תעמל</p>
</li>
<li>
<p>טול</p>
</li>
<li>
<p>אל</p>
</li>
<li>
<p>רדה</p>
</li>
<li>
<p>וערצהא</p>
</li>
<li>
<p>ותוגה</p>
</li>
<li>
<p>לי</p>
</li>
<li>
<p>דאך</p>
</li>
<li>
<p>אלח&hellip;</p>
</li>
<li>
<p>ובאקיה</p>
</li>
<li>
<p>אל</p>
</li>
<li>
<p>נזלה</p>
</li>
<li>
<p>ואבי</p>
</li>
<li>
<p>אלפרג</p>
</li>
<li>
<p>ואבי</p>
</li>
<li>
<p>זכרי</p>
</li>
<li>
<p>יכצוך</p>
</li>
<li>
<p>אלסלאם</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>אלי אכי וסידי אלעזיז עלי אבי עמראן מוסי בן אבי אלחי [ננ] מן אכיה אברהים בן אבי אלחי ננ יצל למצר אן שא אללה</p>
</li>
<li>
<p>אטאל אללה בקאה ואדאם עזה</p>
</li>
</ol>
                    
                </div>
            
        </section>
    </body>
</html>
