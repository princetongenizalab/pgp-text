
<html>
    <head>
        <title>Transcription of Letter: Bodl. MS heb. c 28/56</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. c 28/56</h1>

        <p>S. D. Goitein, unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-56/1.json">
                    
                    
                    
                        <h3>Recto:</h3>
                    
                        <ol>
<li>ולדה געל פדאה</li>
<li>אבו זכרי</li>
<li>בה שויתי ייי לנגדי תמ׳ כי מי׳ בל אמוט</li>
<li>קד עלם אללה סבחאנה תע מא עלי קלבי</li>
<li>מן אלשוק ואלוחשה ואלתאסף וכתרת אלתלחף</li>
<li>אלי נטר מאלך אלרק מולאי אלסייד אלואלד</li>
<li>אלמנעם אלמתפצל אלמחסן אדאם אללה</li>
<li>עלוה וגמע שמלי בה אנה ולי דלך ויא מולאי</li>
<li>נסיתני פאני מא אנא ולדך ולא רביתני חתי</li>
<li>גואב כתבי מא תרדהא ודלך לדנובא אליכם</li>
<li>אסלותהא(?) פאללה יתברך שמו ויתעלה זכ׳</li>
<li>לעדי עד ולנצח נצחים הוא מוחל [[וס]]</li>
<li>וסולח רחום וחנון טוב ומטיב לכל</li>
<li>בריותיו פהו יצפח לדנוב עבידה ונחנא</li>
<li>מא יזול מן קלובנא מא סכן פיהא מן</li>
<li>אלשוק פיהא לא תבאעדוא תתחאבבוא</li>
<li>פמא [אנא] אלא באלצר ולכן בעד מא תסכן</li>
<li>אלבגצה פי אלקלוב מא תזול אלא בעד חין</li>
<li>פבאללה לקד הדיתם קותי לדואמכם פי</li>
<li>בגצתי ומא אעלם כיף תכון חילתי ולא</li>
<li>מן ידל חירתי ולקד כפתני גרבתי</li>
<li>ובעדכם עני תמאם שהותי ועדם</li>
<li>לדתי ומא תכלאו מן פכרתי ולא מן</li>
<li>סרירתי פאללה הו אלעאלם בנייתי והו</li>
<li>יכשף ען צרי ובלייתי ומא אחתאג אצף</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-56/2.json">
                    
                    
                    
                        <h3>Recto margin:</h3>
                    
                        <ol>
<li>לכם מא אנא פיה מן כתרת אלתפכר פי בעדכם עני וקטע אכבארכם מני פאללה שוכן עד וקד׳ שמו</li>
<li>יכפיני פיכם מא נחאדרה ולא יסמעני ענכם מכרוה ויגעלני פדאכם ויגמע שמלי וקריבי בכם</li>
</ol>
                    
                </div>
            
                <div data-canvas="https://geniza.princeton.edu/documents/6434/iiif/canvas/1/">
                    
                    
                    
                        <h3>Verso:</h3>
                    
                        <ol>
<li>ויא מולאי לוגה אללה אלכרים לא תכליני אמות</li>
<li>בחסרתכם קבל מא אראכם פאללה אלעאלם</li>
<li>מא אנא פיה לגיבתכם ופכרתי פי קטע</li>
<li>כתבכם ואנא אכאף אן יחתני אלאגל</li>
<li>באלעאגל מן קבל גמע שמלי בכם</li>
<li>לאני קד תזיידת לי אמראץ כפיה מא</li>
<li>ימכן כשפהא פי כתאב כיפה אן יקע פי יד</li>
<li>עדו כארג ען צעף //אלכבד// וכבר אלטחאל וסו אלהצם</li>
<li>וקלת אלשהוה וכתרת אלאנבתאר ואלאעיא ענד</li>
<li>אלחרכה ולו כאנת יסירה וקד ערפתכם דלך</li>
<li>פי כתב כתירה פאללה כאשף אלצר ואלצרורה</li>
<li>הו עאלם באלסרירה פאנא אעלם אנכם</li>
<li>אד ל[ם] תגוא אלי ואלא אמות ומא אראכם</li>
<li>אללה אלעאלם אן מא אנזל אלסוק אלא יום</li>
<li>או יומין פי אלאסבוע לתחציל מא לא בד</li>
<li>מנה [. . . . . .] מא אנא ענד האלאי אלקום</li>
<li>[.]באי אלא גיר מכלף צרוראת אלבית</li>
<li>פבאללה לא תחוגוני אלי אן אכלף נפסי פי הדא</li>
<li>אלוקת אלצייק אן נוחל ענד/כ/ם ואן כנת מא אמכן</li>
<li>אן אכרג אלי אלסוק גייד אלא בעד אלצרורה פקד</li>
</ol>
                    
                </div>
            
                <div data-canvas="https://geniza.princeton.edu/documents/6434/iiif/canvas/2/">
                    
                    
                    
                        <h3>Verso margin, continuing in lines parallel to the main text:</h3>
                    
                        <ol>
<li>סיירת קריב י׳ כתב לם יצל להא גואב ע/ר/פתכם ואגעלוני פי חל(?) ע[נ]ד קראתכם כתאבי</li>
<li>ואעתבארכם כטאבי בעד תקביל אקדאמכם כצו אנפסכם</li>
<li>עני באתם אלסלאם ולכל מן תחוט בה ענאיתכם אלסלאם</li>
<li>ושלומכם יגדל ואל ידל לעד ושלום</li>
</ol>
                    
                        <h3>Judaeo-Arabic address:</h3>
                    
                        <ol>
<li>תצל הדה אלאחרף אלי יד אלרייס אבו אלפרג ולד אלרייס</li>
<li>אבו זכרי אלאסכנדראני דיין אליהוד במצר אלמחרוסה</li>
<li>אמונה אומן</li>
</ol>
                    
                        <h3>Arabic address:</h3>
                    
                        <ol>
<li>الى مصر يسلم للريس ابو الفرج ولد الريس ابو زكري الاسكندري</li>
<li>ديان اليهود بمصر المحروسة امانة موداة</li>
</ol>
                    
                </div>
            
        </section>
    </body>
</html>
