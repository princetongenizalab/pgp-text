
<html>
    <head>
        <title>Transcription of Letter: T-S AS 145.16</title>
    </head>
    <body style="max-width: 860px; margin: auto">
        <h1>Transcription of Letter: T-S AS 145.16</h1>

        <p>Moshe Gil, <a href="https://www.nli.org.il/en/books/NNL_ALEPH001758445/NLI"><em>In the Kingdom of Ishmael‎</em></a> (in Hebrew) (Tel Aviv: Tel Aviv University, 1997), vol. 3.</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-TS-AS-00145-00016/canvas/1">
                    
                    
                    
                        <h3>recto</h3>
                    
                        <ol>
<li>
<p>כתאבי יאסידי ומולאי אטאל אללה בקאך ואדאם סלאמתך וסעאדתך וצרף אלאסוא</p>
</li>
<li>
<p>ענך ברחמתה מן אלאסכריה לי כלון מן סיון אערפך אללה בר[כת]ה וכתמה עלינא</p>
</li>
<li>
<p>ועליך באחסן כאתמה ואנא מהניא לך בהדא אלמועד אלמבארך דרכך אללה</p>
</li>
<li>
<p>אמתאלה ואעאדה עלינא ועליך שנים רבות וען שוק שדיד אליך קרב אללה</p>
</li>
<li>
<p>אלאגתמאע כך במנה וגודה ומן וקת כתאבי יאמולאי מא ראית לך כתאב ארגו</p>
</li>
<li>
<p>שגל &lt;כיר&gt; ומא הדא אלדי כאן ביני ובינך וכאן כתבך תצל לסידי אבי סחק פי חואיגך</p>
</li>
<li>
<p>וטלבת נגד עליך מא כלאתני רוחי אדא חבת אנסאן אנמא נחסבה מקאם</p>
</li>
<li>
<p>רוחי וכנת כתבת תדכרתך מעי ועמלת גמיע מא כתבת פיהא ואלדי תחב</p>
</li>
<li>
<p>עלמה יאמולאי אן סהל אללה בעד תעב אן עצים מא שאהדת מתלה טול</p>
</li>
<li>
<p>עמרי וכאנת אלעאקבה לכיר נקול ברוך הטוב והמטיב ברוך אשר גמלנו</p>
</li>
<li>
<p>בכל טוב ברחמיו וכפי גורל חסדיו ואלדי תחב עלמה יאמולאי אן</p>
</li>
<li>
<p>חמלת לך אלתיאב ואלחואיג אלדי אכדת מן נסים בן בנאיה ואכדת מנה חסאבהא והי</p>
</li>
<li>
<p>עמאמה דביקי ומעגרין ועמאמתין בוני(?) ואכדת מן ענד בן אכת מוסי אלתובין אלמנצף</p>
</li>
<li>
<p>ותוב דביקי ואלתוב אלעתאבי אלדי וגהת מעי מן מצר וחמלה בן אלחזאן לברהון ותבקא</p>
</li>
<li>
<p>ואשתרית להא כרקה ועמלתהא רזמה וכתבת עליהא אסמך ווגהתהא מע אברהים</p>
</li>
<li>
<p>בן אללאכי פי קארב בן בדר ומעה אליז רדא אלדי גבת לך מעי מן בוציר מן</p>
</li>
<li>
<p>מרכב בן גרגר ומעה איצא אלחגה ואלמואריץ אלדי וגהת מעי וקד כתכ אלסיד</p>
</li>
<li>
<p>אבי סחק ברהון ו נסך כתב פי אלמראכב ופי כל כתאב רקעה בשרח</p>
</li>
<li>
<p>וסקך אלקדים ואלגדיד וערפתך פיהא יאמולאי מן פצלך</p>
</li>
</ol>
                    
                        <h3>recto - right margin</h3>
                    
                        <ol>
<li>
<p>ודינך</p>
</li>
<li>
<p>ומחבתך</p>
</li>
<li>
<p>להם</p>
</li>
<li>
<p>ומא</p>
</li>
<li>
<p>עמלתה</p>
</li>
<li>
<p>פי אלזית</p>
</li>
<li>
<p>וסאלתהם</p>
</li>
<li>
<p>פי מא</p>
</li>
<li>
<p>כתבת בה</p>
</li>
<li>
<p>להם אן</p>
</li>
<li>
<p>ינגזוה לך</p>
</li>
<li>
<p>ואן יכון</p>
</li>
<li>
<p>מן אליום</p>
</li>
<li>
<p>אלי קדאם</p>
</li>
<li>
<p>מא קסם אללה</p>
</li>
<li>
<p>מן אל[ ]</p>
</li>
<li>
<p>כאן בינך</p>
</li>
<li>
<p>ובינהם</p>
</li>
</ol>
                    
                        <h3>recto - top margin</h3>
                    
                        <ol>
<li>
<p>וסאלתהם</p>
</li>
<li>
<p>איצא</p>
</li>
<li>
<p>אן תגיני</p>
</li>
<li>
<p>כתבהם אול</p>
</li>
<li>
<p>אלמראכב</p>
</li>
<li>
<p>באנגאז דלך</p>
</li>
<li>
<p>ואסעה</p>
</li>
<li>
<p>אן יסאלוך</p>
</li>
<li>
<p>תצל</p>
</li>
<li>
<p>כתבהם</p>
</li>
<li>
<p>דפתרין</p>
</li>
<li>
<p>מא</p>
</li>
<li>
<p>כתבתה מן</p>
</li>
<li>
<p>מא נגב</p>
</li>
<li>
<p>גירי</p>
</li>
</ol>
                    
                </div>
            
                <div data-canvas="https://cudl.lib.cam.ac.uk/iiif/MS-TS-AS-00145-00016/canvas/2">
                    
                    
                    
                        <h3>verso</h3>
                    
                        <ol>
<li>
<p>וסידי אבו עמראן מוסי בן אלדני [ואבי אלפצל] ופצל בן עמרוס יבלגוך אלסלם</p>
</li>
<li>
<p>ויסאלוך אן תתפצל ותסל להם ען &nbsp; &nbsp; &nbsp; &nbsp; גלאם בן שפתאל(?) בן פתיח(?) אן כאן וצל מן</p>
</li>
<li>
<p>אלשאם לאן להם ענדה טלב תכתב אליהם מסרע בדלך ותצתקצי להם עליה וקד כתבו</p>
</li>
<li>
<p>לך כתאב והו יצל אליך נחב תעמל פי דלך פוק אלטאקה ומא יסרהם</p>
</li>
</ol>
                    
                        <h3>verso - bottom margin - address</h3>
                    
                        <ol>
<li>
<p>לסידי ומולאי אבי יחיי נהראי בן נסים נע &nbsp; &nbsp; &nbsp; מן עיאש בן צדקה נע</p>
</li>
<li>
<p>אטאל אללה בק[אה ו]אדאם סלאמתה וסעאדתה</p>
</li>
</ol>
                    
                </div>
            
        </section>
    </body>
</html>
