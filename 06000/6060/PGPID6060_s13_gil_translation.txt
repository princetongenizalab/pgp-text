recto

אני כותב לך, אדוני ורבי, ייתן לך אלוהים אריכות ימים ויתמיד את עזרתו לך ואת שלומך ואת חסדיו לך ויכה את אויביך,
מאלכסנדריה, בי"ח באייר, יחתום אותו אלוהים עליך במיטב חותמו ויודיעך את ברכת מה שאחריו.
שלומי טוב, אבל אני מתגעגע מאוד אליך, יקרב אלוהים את פגישתי עמך. שלחתי לך לפני כן, אדוני, מכתבים
מפורטים, ובהם הודעתיך מה שלחתי לך למהדייה, דהיינו חצי הכסף למהדייה והחצי
לסיציליה, עם אדוני אבי; גם כן עמו, נ' דינר (בעד) הניל, שקניתי לך בחלקך בתוך משקל
המשאוי; נשארת חייב ה' דינרים וחצי. את אבן התכלת שלחתי למהדייה ; היה בשחרורה נס גדול מאוד;
אל ימנע אלוהים ממך ומאתנו את המזל הטוב. ביקשת ממני, אדוני, כשנסעתי לקנות משהו בק"נ
עד ק' דינר ולשולחו, ולכתוב בעדו המחאה עליך, וכבר הודעתיך שקניתי בשבילך ג' משראי 
פשתים מיסארי. לחובתך, כולל ההובלה לאונייה עם כל הוצאות ההובלה, קמ"א דינר וחצי; ושלחתי אותם
לך לספאקץ, אותם ועוד ג' משואים עינאני; הכול בשותפות ביני ובינך, אלוהים יכתכם לשלום.
ושלחתי לאמך י' דינרים כאשר ציווית, ויהיה הסכום שנשארת חייב לי:
תמורת ג' הנשואים קמ"ו וחצי; י' לאמך; ה' דינרים יתרת הניל; סה"כ קס"א דינר וחצי.
הודעתיך שקניתי אותם כאן מקבוצת אנשים, מוסלמים ויהודים, בתנאי שאני עולה
עמם לפסטאט ואמסור להם אותה (את ההמחאה) ; אבל השתהיתי כאן הרבה זמן, על כן כאשר יגיע אליך
נושא ההמחאה שלם לו אותם ללא דיחוי, בשם אלוהים. נושא מכתבי זה
אליך הוא אדוני ורבי אבו נצר ת'אבת בן סעדאן בגדאדי נ"ע. ועשיתי את מכתבי
זה המחאה עליך לזכותו, שלם לו מ' דינר, שחציים עשרים דינר,
ללא דיחוי ולא השהיה אף של שעה אחת, בשם אלוהים ואני נשבע בחיי, קיים
את יוקרתי אצלו על ידי שתשלם לו ברגע שאתה קורא את מכתבי זה; כי הוא רצה
לנסוע למגרב, אבל לא השיג את האוניות, על כן חזר לפסטאט. אני לקחתי ממנו
מ' דינרים בקירוב, ששילמתי כאן תמורת הפשתים. בשם אלוהים, אל תעכב אותו אף רגע 
אחד. כמו כן גם הגיע אליך מכתב לשלם את יתרת .... הק', אל תזניח
ואל תדחה. הודעתיך כבר שקיבלתי את חלקך בעופרת, והוא נשאר
כמות שהיה, כי אין זה דבר הנמכר בפסטאט, ואת יריעות (האריג) הרחבות ושמלות

recto, right margin

המשי. כבר כתבתי לך שנותרו י"ד צניפים, אבל לא מצאנו בהם אלא ב', לא יותר מזה. מכרתי אותם. אילו היו (לנו) צניפים
היו נמכרים ביותר .... ; הם נשארים, כלומר האריגים. האוניות הפליגו בז' באייר ונמשכה להן 
הרוח ה' ימים, אבל ביום שאני כותב לך את מכתבי זה באה רוח מזרחית מזה יומיים (?) .... אלוהים ישמיענו 

recto, top margin
את שלומן. הגיעו נושאי מכתבים מן המגרב יום לפני הפלגת האוניות, ואמרו על סיציליה שאבן אלבעבאע הוא הסלטאן, וכי ניצח את ה'רומי'; אחר כך שב ה'רומי' וניצח אותם והרג מהם המון אנשים, וכבר נכנסו הערבים; וכי את זכאר בן עמאר הוא מינה על היהודים נגיד, ויש לו משמר עצום 
 
verso

ועבדים ואנשי חצר, כי הוא מתעסק גם בצורכי הקנייה של הסלטאן, יוסיף לו אלוהים. אני אשהה כאן עד
אחרי החג, אולי יירגעו העניינים האלה ואעלה, אם לא(?), או אעלה ויהי מה. רצוי
שתפקוד את מטעני הברקלו של הפלפל לפחות פעם בשבוע. כמו כן (אקווה) ששילמת
את הדינרים לאלפאסי, מאז שנסעתי; אבל אם חס ושלום לא שילמת לו כלום, כי אז עכשיו – בשם אלוהים
עליך – אל תדחה אותם עוד, ולא את מ' הדינרים אשר במכתבי זה, שעליהם נתתי המחאה עליך
לאדוני אבו נצר ת'אבת בן סעדאן נ''ע בגדאדי. כמו כן תדריך את אלפאסי אל דירתי, כי יש לי בה
חיטים ומאכלי חלב, תראה לו אותם ; הריני שולח לך את מיטב דרישות השלום ולאדוני אבו סחל, ייתן לו אלוהים חיים, בנך, מיטב
דרישות השלום ולגיסיך, רבותי אבו אלבשר ואבו עלי, דרישות שלום ולנתונים להשגחתך, דרישות שלום.
כמו כן, אדוני, נודע לנו שהדרהמים אצלכם כ"ה עד כ"ד בדינר, אם אמנם אמת הדבר, קנה לי בטובך
דרהמים בס' דינר, אתה מוכרח לעשות זאת, אל תתרשל בזה גם כן, כי זו הקנייה שהיא הכי דחופה לי אצלך
…. אני רוצה למסור אותם לאדם שאני חייב לו, וטרם סילקתי ....
…. מסחורתך; הדרהמים כאן היום .... החיטים בדינר וחצי הויבה; זאת לידיעתך. 

verso, address
לאדוני ורבי אבו זכרי יהודה בן מנשה נ''ע; המורה לו פרח בן יוסף בן פרח נ"ע קאבסי, ייתן לו אלוהים אריכת ימים ויתמיד את עזרתך לך ואת שלומו.
 