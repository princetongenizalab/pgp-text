
<html>
    <head>
        <title>Transcription of Letter: Bodl. MS heb. c 28/50</title>
    </head>
    <body style="max-width: 860px; margin: auto">
        <h1>Transcription of Letter: Bodl. MS heb. c 28/50</h1>

        <p>S. D. Goitein and Alan Elbaum, Unpublished editions.</p>

        
        <section dir="rtl" lang="jrb">
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-50/1.json">
                    
                    
                    
                        <h3>Recto</h3>
                    
                        <ol>
<li>בשמך רחמ</li>
<li>תקדמת כתבי אלי מולאי אלשיך אלאגל אטאל אללה</li>
<li>בקאה ואדאם סעאדתה וסלאמתה ונעמתה ערפתה</li>
<li>שדת שוקי אליה ומא אנא פיה מן וחשתה ומן תאכר</li>
<li>כתבה עני וארגו יכון דלך שגל גיר ואנא פי כל</li>
<li>וקת נסאל מן יגי ען אחואלה אללה יגעלה פי חיז אל</li>
<li>סלאמה ומא כפא ענה אדאם אללה עזה מא גרא</li>
<li>עלי ולדי מע אבו אלחסן בן עזרה והו אלבית אל</li>
<li>טאהר וכנת חאיר פי מא לחקה מעה בגיר אמרי</li>
<li>ובגיר אכתיאר וכאן ענדה שי מא כנת נעלם ביה</li>
<li>וכאן אלגמיע תלף אלי אן חב אללה וקד . . . . ענדה</li>
<li>בעד מא עמל מעה מ . . . אלף חילה ונחן מעה אלי</li>
<li>אליום פי אלמכאצמה וגרא מני לם ידפע רחלי</li>
<li>ואלא אכדת אלמחלה ואלצמאן ואיצה אסכנדריה</li>
<li>פאן אתפק וצול אחד אולאדי בלכתב אלי סידנא</li>
<li>שר השרים ואלי אלרייס אבו צחק וכאן מולאי אלשיך</li>
<li>חאצר יתפצל יקף מעהם ענד אלרייס וישיר</li>
<li>עלהים מא יראה לאן אלמחלה מא פיהא דיאן יחכם</li>
<li>ולא יכרג חק ולולא אנני מנתצר כבר אלמראכב</li>
<li>לכנת מוצע כתאבי ואלדי קאל לי מולאי אלשיך ען</li>
<li>אולאדי וכרבת מא בידיהם כאן צחיח ווקף פי</li>
<li>וגהי וקד וצלני כתאב סידי יצחק אלנפוסי יעתב</li>
<li>עלי במא כתבת אליה אן יחדר חסאבה וקד כתבת</li>
<li>אליה נעתצר מנה ונתוב עלי ידה ולא נרגע</li>
<li>נקול לה יתחדר פי חסאבה דפעה אכרה והאדא</li>
<li>מנה קלת עקל בעלם מולאי אלשיך כנת פי גיבתה</li>
<li>נשכרה ענד גמיע אלנאס והו פי אלהנד ואלימן</li>
<li>וקד דכר לי אנה ידפע למולאי אלשיך אלאגל אלדי</li>
<li>יתחצל לי וקד דכר אן אלק דינ ענד כלף בן יעקוב</li>
<li>אלי אליום וכפת נגאובה עליהא לאלא יחרד וקד</li>
<li>תקדם כתאבי אלי מולאי אלשיך יתפצל יקבץ אלדי</li>
<li>ענדה ויכון צחבתה לאן בלגני אנה גאי אלי אל</li>
<li>אסכנדריה אללה יופקה ולמא כאן פי האדא אלאסבוע</li>
<li>וצל אלמרכב אלסקלי אלדי פיה ישועה צהרי</li>
<li>בעד מא אשרף עלי בלאד אלגרב ואמא בקית אל</li>
<li>מראכב וצלת אלי אלגרב וכאן דכרו אן מראכב</li>
<li>אלמהדיא ואצלה וכדלך מראכב טראבלס וקד</li>
<li>גא אלריח אלשרקי</li>
</ol>
                    
                        <h3>Recto - top margin</h3>
                    
                        <ol>
<li>ולה אליום י איים ומא צח לנא</li>
<li>גיר מרכב אבו כלל מן טראבלס</li>
<li>עלי קצר(?) אלתגאר(?) ואלנאס משאגיל</li>
<li>אלקלוב אלי אן יגייר אלריח ומראכב</li>
<li>אלשאם מא וצל מנהא אחד</li>
<li>אלי אליום ערפתך</li>
<li>דלך</li>
</ol>
                    
                </div>
            
                <div data-canvas="https://princetongenizalab.github.io/iiif/bodleian/c/canvas/ms-heb-c-28-50/2.json">
                    
                    
                    
                        <h3>Verso</h3>
                    
                        <ol>
<li>ואבו סעיד מכלוף יגדד(?) טלועה אלי מצר</li>
<li>פי האדי אלאיים פי חואיגה ואלנאס משאגיל</li>
<li>אלקלוב מן גהת אלעלאשי ובקית רחלה פיה אללה</li>
<li>יגמע עלי כל מן לה פיה שי ובקיו אלנאס</li>
<li>חאירין לא מן ישתרי ולא מן יביע והאדא הו</li>
<li>טלע אלוקת וכנת סאלתה יכאטב לי אלשיך אבי</li>
<li>נצר בן שעיא פי מא בקי ענדה וכדלך אלשיך</li>
<li>אבי אלטאהר אלבגדאדי ואנא נעלם אני מתקל</li>
<li>עליה פי אלאשיא אלדי יכונו אצחאהא גיר</li>
<li>מנצפין פאן כאן מולאי מתואני פי מצר לא</li>
<li>יוכר כתבה עני בגמיע חואיגה ומהמאתה</li>
<li>קראת עליה אלסלאם ומן תשמלה ענאיתה אלסלאם</li>
<li>ואן אגתמע מע סידנא שר השרים יקבל</li>
<li>ידהא עני וכדלך מולאי אלרייס אבו אלביאן וכדלך</li>
<li>מולאי אלשיך אבו אלמפצל ומא יתגדד ערפתה</li>
<li>ביה אן שא אללה ושלום</li>
</ol>
                    
                        <h3>Verso - address</h3>
                    
                        <ol>
<li>מולאי אלשיך אלאגל אבי אל</li>
<li>ר]צא שלמה בר מבורך</li>
<li>החביר זצל</li>
<li>אטאל אללה בקאה</li>
<li>שאכר תצפלה</li>
<li>בנאיה בן מוסי</li>
<li>נע</li>
</ol>
                    
                </div>
            
        </section>
    </body>
</html>
