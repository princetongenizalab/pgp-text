
<html>
    <head>
        <title>Transcription of Letter: Moss. Ia,29</title>
    </head>
    <body style="max-width: 860px; margin: auto">
        <h1>Transcription of Letter: Moss. Ia,29</h1>

        <p>Alan Elbaum, unpublished editions (n.p., 2020).</p>

        
        <section dir="rtl" lang="jrb">
            
                <div data-canvas="https://cudl.lib.cam.ac.uk/iiif/MS-MOSSERI-IA-00029/canvas/1">
                    
                    
                    
                        <h3>recto</h3>
                    
                        <ol>
<li><span lang="he">בש</span></li>
<li><span lang="he">לו דהבת אשרח בעץ מא ענדי מן אלשוק ואלארתיאח אליך</span></li>
<li><span lang="he">יאכי וסידי ואלעזיז עלי אטאל אללה בקאך ואדאם</span></li>
<li><span lang="he">עזך וסעאדתך וסלאמתך לטאל אלשרח פיה וכאן לסאני</span></li>
<li><span lang="he">יזל ען וצף בעצה ואלי אללה ארגב פי . . . . קרב אלאגתמאע . .</span></li>
<li><span lang="he">במנה וגודה וקד כנתא עלמתך בגמיע מא אנפדתה</span></li>
<li><span lang="he">אנת ומולאי אבו אלסרור אחיאה אללה אנה קד וצל ולא</span></li>
<li><span lang="he">חאגה אלי אעאקתה ואנפדת צחבה אפרים פי ברניה</span></li>
<li><span lang="he">וזן עשרין דרהם בער אלצב תתפצל תביעה במא</span></li>
<li><span lang="he">סאהל אללה וזן ה׳ דראהם ה׳ דראהם ללאטבא אלכחאלין</span></li>
<li><span lang="he">ותציף תמנהם אלי תמן אלאמראד (?) ואלדהונא (?) ותשתרי בה</span></li>
<li><span lang="he">איש מא סאהל אללה מן אלדי כנת כתבת לך ותנפדה לי מע מן</span></li>
<li><span lang="he">תראה אן שא אללה וכדלך כנת סאלת זכר (?) בן גאלב שצ יאכד לי כתאש (?)</span></li>
<li><span lang="he">עמן (?) יראה אלי מולאי אלקאצי פי אמר אלדכאן פלעל תדכרה בדל[ך]</span></li>
<li><span lang="he">ותגעלה מן המתך פלעל יאכד לך שי קבל דכול אלסנה ותעלמ[ני]</span></li>
<li><span lang="he">אן קד דפעת אלדראהם תמן אלאכר לואלדתה כמא אמרני ואנא אן</span></li>
<li><span lang="he">שא אללה אוצל להא אלבקיה וכדלך אנת איצא אן קדרת לי עלי</span></li>
<li><span lang="he">כתאב ממן תראה אפעל ולא תתואנא פמא עליך פיה צרר</span></li>
<li><span lang="he">וקד אנפד יוסף אלקלא לואלדה צחבה עמראן אלסגלמאסי עשרה</span></li>
<li><span lang="he">דראהם תוצלהא לה ותאכד לה כתאבה בוצולהא ותנפדה לי</span></li>
<li><span lang="he">צחבה כתאבך והו אלדי צאר יטבך פי מצר אלעדם (?) וגירה</span></li>
<li><span lang="he">לא עדמת אבדא תכתץ אגל אלסלם ומן תחוטה ענאיתך</span></li>
<li><span lang="he">אלסלם וקד אנפדת כתאב אבו אלמנא לואלדה צחבה כתבך</span></li>
<li><span lang="he">תתפצל תוצלה לה ותאכד לה גואבה ועשה כחכמתך ותחרץ</span></li>
<li><span lang="he">עליה לעלה ינחדר לולדה עלי חסב מא תראה וואלדתה</span></li>
<li><span lang="he">וכואתך יכצוך אגל אלסלם ואפצלה ותכץ סת נעים ענא</span></li>
<li><span lang="he">גמיע אגל אלסלם ואפצלה ותכץ מולאי אבו אלסרור</span></li>
<li><span lang="he">ענא גמיע אפצל אלסלם ושלומכם יגדל נצח סלה</span></li>
</ol>
                    
                </div>
            
        </section>
    </body>
</html>
